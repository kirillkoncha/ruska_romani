ПРО ПЛОТЫ
I
...Пхарэ тучи тихэс джяна ангил соибнаскири рэка: сдэлапэ, со ёнэ змэкэнапэ уса тэлыдыр и тэлыдыр. Здэлапэ, со дрэ дурипэ ёнэ згынэпэ сыгонэ мутнонэ вэснытконэ панеса и со одой, кай ёнэ згынэпэ панеса — уштя жыко болыбэ облакэнгири ванта и со адая ванта зарикирла пэса рэкакиро гыибэ и дром кэ плото.
О волны барэ зорьяса подмарна адая ванта, марнапэ пир латэ, тихонэ тангипнытконэ роибнаса и отчюрдымэ ласа палэ роспрастанапэ дро право, лево строны, кай пашло киндо ратякиро, весеннё, свежо калыпэ.
Нэ о плоты джяна ангил и о дурипэ отджяла англыдыр дро дурипэ, пхэрдо облачнонэ массакирэ пхарипнаса.
О бэрги нанэ дыкхнэ — лэн спхагирдя рат и отчюрдынэ карик то буґлэ волнэнгирэ розливы.
Рэка — сыр морё. Болыбэ ангил латэ саро заучякирдо тученца, пхаро, киндо и мэнькитко.
Плоты скользынэна пиро паны сыго и бишумоскиро, а прэ лэндэ калыпнастыр джяла пароходо, вычюрдыи трубатыр искры и кашукэс мари пиро паны ротэнца...
Дуй лолэ фонари прэ отводы уса тэрдёна барыдыр и яркыдыр, а о фонарё прэ мачта тихэс куниныпэ екхэ стронатыр дрэ вавир и фрэнтэс издрала ягаса дро калыпэ.
О пространство пхэрдо панескирэ шумоса и пхарэ-машынакирэ ґонденца.
— Ды-ыкх! — роздэлапэ про плоты зорало колынытко годлыпэ.
Пало рулёва веслы, палал, тэрдэ дуйджинэ. Митя чяво сплавшшикоскиро, русо насвало ракло биш бэршэнгиро и Серга — бутяри, холямэ зорало ракло дро рыжа чёра: лакирэ рамкатыр сыкадёна зоралэ барэ данда на закэрдэ упратунэ уштэса приґаздымэ кэ упрэ. Ёв сыр бы подсалас прэ конэстэ то.
— Тхов дрэ лево! тринскири калыпэ зоралэс дынэ годла англатунэ плотэндыр.
— Джинас и кокорэ! со рискирна кирлэ? — холямэс ракирла Серга и, дыи ґондя припасёла колынэса про весло.
— О — ух! рискир зоралыдыр, Митя! 
О Митя змэкьяпэ сарэ зорьятыр ґэрэнца дро киндэ брэвны, тырдэла кэ пэ санэ вастэнца пхаро кашт — рулё — и хриплэс кашлинэ.
— Рискир... лэ лево!.. Бэнга, сапа! — дэва годлы дрэ ангил даранэс и холямэс.
— Порав муй! Тыро муло чяво пхус прэ чянг на пирипхагирла, а ту лэс про рулё тховэса, тэ отэнчя годла дэса прэ сари рэка. Тангискирэса инкэ бутярис тэ лэс цыпарискэ — снохачёскэ. Нэ и рискир акана кирло! Серга бормотынэ акана шундлэс, ґалёв надари, со лэс ушунэна и сыр бы ками адава... Пароходо прастала мамуй плотэ, — ротэндыр вымарнапэ пениста волны. Брэвнэ роскуниндлэпэ про паны, и спхандыпэна скрэнцындлэ сукэндыр скрипинэна тангипкытконэ киндэ звукоса.
Осветискирдэ пароходоскирэ фэнштры дыкхэна прэ рэка и плотэ сыр барэ якха дыкхнэ сы дрэ паны святлонэ пятнэнца, савэ то сыкадёна, то хасёна.
О волны зоралэс марнапэ пиро плотэ, брэвнэ ухтэна и о Митя зоралэс припасёла ко рулё, дари тэ пэрэл, лэс подчюрдэла стронатыр дрэ строна.
— Нэ, нэ! — сабнаса ракирла Серга, — Закхэлдян! Окэ о дад ґаздэла кошыбэ... А то поджяла тэ змэкэла тукэ пиро пашварэ, отэнчя на адякэ закхэлэса! Лэ право! Нэ — нэ! О — о!.. 
И зоралэ, сыр саструнэ пружыны, вастэнца Серга муршыткэс рискирла пэскиро весло, ёв хор розчинэла лэса о паны...
Энэргично, учё, набут холямэ, ёв тэрдо адякэ, сыр прибария ко брэвнэ пирангэ ґэрэнца, дрэ стрэгитко поза дыкхэла ангил, скэдыно дрэ кажно мэнта тэ пиририскир плото дрэ строна.
— Дыкхэс, о дад тыро сыр облэла э Марька! Нэ и бэнг жэ! Ладжь нанэ! И со ту, Митриё, на уджяса карик лэндыр, ада поганонэ бэнгэндыр?.. а?
— Шунэса, со ли?
— Шунава! дрэ пашглос ракирла Митриё, надыкхи одорик, кай о Серга пирдал калыпэ дыкхэла лэскирэ дадэс.
— Шунава-а! Эх, ту тюря — сала Серга.
— Рэнды! — дурыдыр ракирла ёв, холяса прэ Митриёстэ. Нэ и пхуро — бэнг! Жэниндя чявэс, отмардя борья и гинэла, со саро шукир, пхуро гамано!
Митриё штыл и дыкхэла палэ пиро рэка, кай адякэ — жэ кэрдяпэ ванта гэнстонэ облакэндыр.
Акана облаки везде, и сыкадёла, со плотэ на джяна, а тэрдэ про екх штэто дрэ адава гэнсто и кало паны, затасадэ пхарэ, темно-серонэ тученца, савэ пынэ болыбнастыр и закэрдэ панескиро дром. 
Пашыл дрэван тихэс и паны дужакирла варисо то и и бизорьякиро плескинэ про плотэ. Бут тангипэ и саво то дарано пучибэ шунэлапэ дрэ адава чёроро звуко, саво екх шундло сы машкир адая рат. 
— Балвал бы акана тэ пхурдэл... — ракирла Серга. — На, на трэбинэ балвал — э балвал притрадэла о бришынд, — ракирла ёв — кокоро пэскэ, замари дрэ пипка кирки.
Захачия ягитко, шунэлапэ хрипо дрэ засоримэ пипкакиро чюбуко и лолы ягори то росхачёлапэ, то мурдёла буґло Сергаскиро муй, то сыкадёла, то хасёла пирдал ягакиро издраныпэ дрэ пипка.
— Митриё! — роздыяпэ лэскири глос.
Лэскиро дёскиро запхандыпэ ачья тыкныдыр, лэскэ камьяпэ тэ салпэ.
— Со? — дрэ пашглос пучела Митриё, нэ кокоро на змэкэла якха дурипнастыр, кай ёв раздыкхэла со-то барэ грустнонэ якхэнца.
— Сыр жэ адава, пшала ту миро? А? 
— Со, — откхарлапэ о Митриё на ками. 
— Лыян ромня? Сабэ! Сыр адава сыс то? Нэ, гынэ тумэ ромняса тэ совэн? Нэ, сыр жэ? Ха-ха-ха. 
— Эх, тумэ. Горготынэна одой. Ды-ыкхэнте-э, — Холяса роздыяпэ прэ рэка.
— Дыкхэс, сыр рыч годлэла, снохачё бэнгано, — ракирла Серга и рисёла ко обрискирдо ракирибэ.
— Нэ пхэн, со-ли? Митя! Ґалёв, кова, а?
— Отачь, Серга! — ракирдём жэ. — Мангэла о Митриё нэ джины, со Сергастыр на отачеса, сыгэс ракирла:
— Нэ явьям амэ тэ совас... Мэ и ракирава лакэ: на могискирава мэ туса Марья сыр ром тэ дживав. Ту раклы зоралы, мэ — мануш насвало, бизорьякиро и тэ жэнинавпэ на камьём, а о дад хамэ зорьяса ман — лэ ромня, — ракирла тэ и саро! Мэ, хамэ тумарэ пхэня на камам, а тут бутыдыр сарэндыр. Дрэван ту бидытко, джиды... Тэ... и ничи мэ адава на могискирава, полэса... мэл екх, тэ грэхо... О чявэ адякэжэ... Пал лэндэ пучибэ дэвлэстыр явэла...
— Мэл! — визжынэ Серга и шундлэс салапэ. — Нэ и со жэ, ёй Марька? А?
— Нэ... Сож-ж, ракирла, мангэ акана тэ кэрав?
Ровэла бэшлы. Соса, ракирла мэ тукэ на пиро ило? Али, ракирла мэ страшно сави? Биладжяипнаскири ёй, Серга, и холямы... Карик камэс джя... Мэ, хамэ, пирдал ди на могискирава тэ джяв. Камлыпэ коли сыс! А адякэ со-жэ? Папу Вано ракирдя — мулытко грэхо адава рэндо. Балыче амэ туса со-ли, хамэ? Ровэла уса. Хаськирдэ, ракирла, миро раклитко гожыма. Танго ла мангэ сыс. Ничи, хамэ обджясапэ. А ту хамэ, дро монастырё джя. Ёй тэ кошэлпэ: дылыно ту, ракирла Митька, на мишто мануш...
— А, мрэ дадорэ, — притасадэ глосяса ракирдя Серга. — Адякэ ту лакэ и отпхарадян — дро монастырё?
— Адякэ и пхэндём, — ракирла Митя. 
— А ёй тут — дылынэса? — ґаздэла глос о Серга. 
— Аи... обкостя. 
— Пало рэндо, пшала. А-ах и пало рэндо. Тэ вычингирэс бы инкэ трэбинэ! — екхатыр парувэла глос о Серга. Акана ёв ракирла холямэс и сыр бы сыклякирла.
— Сож — ту могискирэса про законо тэ джяс? А ту гыян? Утходо — нэ адякэ и трэбинэ. На могискир тэ споринэс. А ту дыкхэс! Окэ сави вырискирды коряга... Дрэ монастыре! Дылыно шэро! Ведь э раклякэ-то со трэбинэ? Али монастырё? Нэ и мануша акана! ту подуминэ — со выгыя? Кокоро ту ни бэ, ни мэ, ни ку-ка-ре-ку э ракля хаськирдян... Пхурэскирэ камаибнытконаса ачья, — пхурэс дро грэхо баро влыджиян. Кицы ту грэхи кэрдян? Шэ-эро тыро.
— Законо-то, Серга, дро ди. Екх законо ваш сарэнгэ, на кэр адасаво, со против тыро ди, и ни саво ту пфуипэ прэ пхув на кэрэса, — тихэс проракирдя Митриё и встриискирдя шэрэса.
— А ту окэ кэрдян, — ракирдя лэскэ Сэрга. — Дро ди. Окэ... Мало ли со дро ди сы. Сарэскэ запрето тэ тховэс нашты. Ди, ди... Лэс, пшала, тэ полэс трэбинэ, а отэнчя и кова. 
— На, ту адава на адякэ, Серга! — хачкирдэс заракирдя Митриё, сыр бы захачия екхатыр. О ди, пшала, жужо сыр росинка. Дрэ скорлупа ёв, окэ со! Хор ёв. А коли ту кэ ёв пришунэсапэ, так на хохавэсапэ. Дэвлыткэс явэла, коли пиро ди кэрдо. Дро ди дэвэл и законо дрэ лэстэ Дэвлэса ёв кэрдо, дэвлэса дрэ манушэстэ впхурдыно. Трэбинэ окэ дрэ лэстэ тэ джинэс тэ задыкхэс. Трэбинэ тэ тангирэс лэс.
— Эй, тумэ! Бэнга сутэ! Дыкхэн дрэ сарэ дуй! — роздыяпэ годлыпэ пиро рэка.
Пиро годлыпнаскири зор трэбинэ сыс тэ дэс дума, со годлэла дрэван зорало мануш и со ёв джиндя пэскири джиибнытко зор. Годлалыяпэ на пало одова, со годлыпэ сыс выкхардо пирдал сплавшшикэндэ, а пало одова, со ди сыс пхэрдо савьяса то радаса и зорьяса — адая рада и зор — мангнэпэ прэ воля, и окэ вырискирдяпэ дрэ адава зорало годлыпэ.
— Дыкх, сыр рявкиндя пхуро бэнг, — пхэндя камлыпнаса Серга и стрэгиткэс подыкхья ангил.
— Чямудэнапэ чириклэ. Э холы на лэла тут, Митька? Митя спокойнэс подыкхья одорик кэ англатунэ веслы, кай дуй мануша псирдэ пиро плотэ, ёнэ то тэрдёнас пашыл екх екхэстэ, а то счивэнаспэ дро екх плотно калы масса.
— Холы тут на лэла? — пучья Серга. 
— Со мангэ? Лэнгиро грэхо — лэнгиро и отракирибэ, — пхэндя Митя.
— Адя-якэ! — протырдыя Серга и потходя дугано дрэ пипка. Дрэ калыпэ захачия долы ягори.
А рат тэрдыя уса гэнстыдыр, и сера тучи, калэ, уса тэлыдыр змэкнэпэ ангил буґлы рэка.
— Кай жэ адава ту, Митриё, ухтылдян адасаво лачё годьварипэ? А? Али ту бияндыян адасово? На дрэ дадэстэ ту, пшалоро. Мурш тутэ о дад. Подыкх-ка бидуенгиро пандждэша бэрш лэскэ, а ёв савья кралица чямудэла. Екх соко э гаджи. И камэл ёй лэс — со уж адай! Камэл, пшала. Нашты тэ на камэс козырёс адасавэс. Крали козыренгиро, бардадыно о дад тутэ. Бутякирла — камаибэ тэ дыкхэс, барвалыпэ бут; патыв сарэндыр хоть отлэ и о шэро про штэто. Окэ. А ту дыкхэс ни дрэ датэ, ни дрэ дадэстэ. Митя? А собы б дад кэрлас, коли мулы Анфиса джиды тэ явэл? Подыкхавас бы мэ сыр ёй лэс... Тожэ гаджи сыс — бидытко, э дай тыри... Тэлэ стать Силаноскэ.
Серга адякэ жэ ничи на ракирдя. Англатунэ плотэндыр долыджияпэ кудунитко джювлитко сабэ. Пало ратякиро калыпэ лэнгирэ фигурэ нашты сыс дрэван тэ роздыкхэс. Могискирдо сыс тэ роздыкхэс, со гаджё учё и тэрдо пашо вёсло, буґлэс росчеви ґэра, дро паш обрисибэ кэ крэнглинько джювлы, сави припасия колынэса кэ вавир вёсло, надур екх екхэстыр. Ёй грозинэ гаджескэ ангуштэса и подсала прэ лэстэ. Серга отрисия ґондяса и набут промэки заракирдя:
О Митриё ничи на ракирдя, змэкьяпэ прэ весло, дыкхи дро паны. 
Эх ту! И шукар жэ лэнгэ одой. Камло! Мангэ бы окэ адякэ! Ни палсо бы адасавэ гаджятыр на уджявас. Эх, ту! Адякэ бы уса и тасававас ла дро васта, на вымэки. Окэ! рипир ман, сыр камам... Бэнг тут — на лыджяла окэ мангэ прэ гаджятэ.. На камэн ґалёв о гаджя рыжонэн-то... Пхутькирды ёй, гаджи адая... А фрэнтарица! Жадно тэ дживэл, Митя? Эй ту суто?
— На, — тихэс ракирла Митя. 
— То-то Сыр жэ ту, пшала, джиибэ тэ проджяс лэса. Окэ коли тэ ракирэс о чячипэ — екх ту сан сыр ангушт. Пхаро! Карик жэ пэс акана кэрэса? Джиибэ тукэ чячюно прэ манушэндэ тэ на латхэс. Сабнытко ту дрэван. Али адава мануш, саво тэ потэрдёл пал пэстэ на джинэл. Трэбинэ, пшала о данда тэ о ная. Кажно тут лэла тэ мар. Со ж ту могискирэса тэ отмарэспэ? Соса тукэ тэ отмарэспэ? Эхэ-хэ! Сабнытко! Карик жэ ту? 
— Мэ, ґаздыя о шэро Митя. — Мэ уджява. Мэ, пшала, адалэ осеняса — прэ Кавказо, и — саро! Дэвлалэ, екх сыгыдыр бы амэнгэ! Бидёскирэ. Бидэвлытка тумэ мануша, тэ прастас тумэндыр — екх зракхибэ. Палсо тумэ дживэна? Кай тумэндэ о дэвэл? Лав тумэндэ екх... Али тумэ дро трушыл дживэна? Эх, тумэ — рува тумэ. А адай ваврэ мануша джидэ дёскирэ, дро трушыл и о илэ лэнгирэ рикирна камаибэ, и со зракхибэ свэтоскиро камэн. А тумэ? Эх, тумэ! Рычя! Исы ваврэ мануша. Дыкхьём мэ лэн. Кхардэ ман. Кэ ёнэ и джява. Яндлэ мангэ свэнто лылвари. Гин, мануш дэвлытко, пшал амаро лачё, гин лав чячюно... И гиндём мэ, и кэрдяпэ нэво ди миро э дэвлытконэ лавэстыр. Уджява, чюрдава тумэн, рува бигодякирэ. — Тумэ екх екхэскирэ ратэса чяравэнапэ.
Митриё ракирдя адава барэ холяса ко бигодякирэ рува, э камаибнастыр кэ одолэ мануша, ди савэндэ, думискирдя ёв, сы палэ свэтоскиро зракхибэ.
О Серга на джиндя, со тэ кэрэл. Ёв сыс штыл, буґлэс отпорадя муй, рикири дро васта пэскири пипка, подумискирдя, обдыкхьяпэ пашыл пэстэ и пхэндя гэнстонэ глосяса: 
— Дыкхэс, сыр всхаяпэ!.. Холямэ тожэ. На гинэнас адая лылвари. Кон ла джинэл, сави ёй одой? Нэ... джя, джя, наш, а то могискирэса тэ хасёс. Уджя, праста, собы рычеса тэ на кэрэспэ... А сож одолэ за мануша, одой про Кавказо? Монахэ? Аль, ґалёв староверэ? Ёнэ молоканэ, со-ли? А?
Нэ Митриё мурдыя адякэ жэ сыгэс, сыр и захачия. Ёв рикирдя о весло дро васта и бизорьякиро со то ракирдя сыгэс пэскэ тэло накх.
Серга длэнгэс дужакирдя лэскирэ лава и на додужакирдяпэ. Лэскири састы и локхи натура, тасадя калы, мулы, тихо рат, лэскэ камьяпэ тэ взрипир кокоро пэскэ ваш джиибэ, тэ джянгавэл рат годласа. Прэ одова плотоскиро концо джиндлэ и лэс джянгадэ ко джиибэ.
Одотхыр долыджияпэ то тихо бахтало сабэ, то обрискирдэ годлыпэна, затасадэ адалэ ратякирэ калыпнаса, сави сыс пхэрды вэснакирэ кхандыпнаса, адава вчивэлас хачкирдо камаибэ тэ дживэс.
— Чюрдэ, Митриё, карик рискирэса? Закошэлапэ пхуро, дыкх — пхэндя ёв лэскэ, сыс пхаро тэ пирилыджяс, со Митя ничи на ракирла, Митриё тэрдыя, выкхостя киндо чекат и замыя. Ёв припасия колынэса ко вёсло, пхарэс закэдыи фано дрэ пэстэ.
— Набут ададывэс парохода, варисо-то... Саво мардэ амэ джяса, а саро прэ саро екх прогыя.
И дыкхи, со Митриё на скэдэлапэ тэ пхэнэл прэ лэскирэ лава, Серга пхэндя кокоро пэскэ:
— Адава одолэстыр, со э навигацыя инкэ на откэрдяпэ. Только инкэ откэрдяпэ. А сыго амэ яваса дрэ Казань — зоралэс тырдэла э Волга. О думо латэ дрэван зорало — саро ґаздэла. Ту соскэ тэрдо? Холясыян, со ли? А? Мить? Эй.
— Нэ со? — холямэс пучья Митя. 
— Ничи... Состыр ничи на ракирэса? 
Думинэса уса? Чюрдэ. Нашукар адава ваш манушэскэ. Эх, ту, годьваро, думискирэса ту, а со годы дрэ тутэ нанэ, адава тукэ и нанэ джиндло! Ха, ха!
— Думы! Ха-ха! Али адава ваш насыклякирдэ манушэскэ задэибэ? Энакэ подыкх о дад тыро на думискирла дживэла. Чямудэла тырэ ромня тэ салапэ ласа ангил тутэ, мудронэ дылынэстэ. Адякэ то! Шунэса сыр ёнэ? Ах ту, тэ пхурдэл лэн бэргаса! Ґалёв, ужэ пхари э Марька!
На трашадёв, о чяворо на дрэ тутэ явэла. Адасаво жэ явэла мурш, сыр и о Силано Петрово. А чяворо лэла тэ кхарпэ тырэса. Рэндо! Ха-ха! «Дадо», — пхэнэла тукэ, а ту лэскэ на сан дад, а пшалэса явэса. О дад лэстэ — папу! Нэ и шукар! Окэ мэлалюки. А мурша мануша? Адякэ, Митя?
— Серга, — роздыяпэ хачкирды чють на рундлы глос. — Мангава тут сыр дэвлэс, на рискир ту миро ди, на хачкир ман. Яв штыл! Трушылэса мангава, на ракир манца, на пи миро рат. Чюрдавапэ дрэ рэка, мэк о грэхо пасёла прэ тутэ баро! О ди миро хаськирава мэ, на прияч ту кэ мэ! Дэвлэса мэ мангава! 
Калэ ратякиро тихима розрискирдя насвалы рундлы глос и о Митя, сыр тэрдо сыс, адякэ и змэкьяпэ прэ брэвнэ, сыр примардо варисавэса то пхарипнаса.
— Нэ, нэ, нэ! трашанэс заракирдя о Серга, дыкхи сыр лэскиро товаришшё прастандыя пиро брэвнэ, сыр бы обхачкирдо ягаса.
— Дылыно мануш. Окэ дылыно, коли на кова тукэ... так ту адава..
— Саро дром ту мэнчинэса ман... палсо? Со мэ ваш тукэ ворого? — хачкирдэс ракирдя Митя...
— Дылыно ту, пшала. Ах саво дылыно, — ладжияпнаса
ракирдя о Серга. — Мэ джиндём со-ли? Мэ тро ди на джином.
— Тэ забистрав мэ камам адава, полэ. Тэ забистрав прэ саро джиибэ. Ладжяипэ миро... Про вэко уджява... нанэ мандэ зор бутыр...
— Тэ уджя!.. — Задыя годла о Серга прэ сари рэка, подзорьякири адава годлыпэ инкэ зоралыдыр налаче кошыбнаса и екхатыр чиндалыя глос, прибэстя, ґалёв притасадо, адалэсэ со пириджиндя о Митя Ёв полыя.
— Эй тумэ — мулынэ со-ли? — лыджялапэ пиро рэка глос Силаноскири. Со тумэндэ? Соскэ кошэнапэ? А?
Ґалёв, Силаноскэ камьяпэ тэ дэл годла прэ рэка машкир пхаро штылыпэ пэскирэ гэнстонэ зоралэ басоса. Годлыпэна счидэпэ, тринскири фано тасаибнаса пэскирэ джиибнытконэ зорьяса насвалэ Митриёс, саво отэнчя тэрдо сыс пало весло. Серга сарэ зорьятыр дыя годла э хуласа и костя дрэ паш глос зоралэ лондэ кошыбнаса. Дуй глося рискирдэ ратякиро штылыпэ и джянгадэ лэс. Тринскирдэ и счидэпэ дро екх гэнсто тэ сочно сыр трубакиро звуко, то выґаздэлапэ жыко фальцэто; ёнэ плывиндлэ дро фано и хасинэ. Потом ачья штыл.
О плотэ гынэ дурыдыр машкир калыпэ.
II
Пашыл екх англатуно вёсло тэрдо сыс Силано Петрово дрэ буґло лоло гад откэрдэ мэняса, сыкави лэскири зоралы мэн и колын дро бала сыр наковальня. Гэнста сыва бала змэклэпэ прэ чекат, барэ хачкирдэ якха подсанас. Закасымэ гадэскирэ бая сыкадэ жылиста васта, савэ зоралэс рикирдэ вёсло. Ёв набут подыяпэ шталтоса ангил Силано со-то дрэван роздыкхья дро гэнсто калыпэ.
Марька тэрды сыс надур лэстыр, пашварэса кэ рэкакиро прастыбэ и радаса дыкхья прэ камлэскиро буґло колын. Ёнэ сарэ дуй сыс штыл и дыкхнэ: ёв — дро дурипэ, ёй прэ лэскиро дро чёра джидо муй.
— Э яг роскэрды, ґалёв, одой мачен старэна. — порисия ёв кэ ёй муеса. — Ничи. Рикир прямэс! Ох-ох! — выпхурдыя ёв пэстыр тато фано, ровнэс дыя веслоса дро лево и зоралэс пролыджии лэса пиро паны.
— Нарискирдёв дрэван, Марькэ — пхэндя ёв дыкхи, сыр ёй зоралэс и шукир кэрла движэниё пэскирэ веслоса.
Крэнглинько, пхэрды калэ джидэ якхэнца лолэ чямьенца, пиранги, дрэ екх киндэ идя, савэ приячена кэ лакиро трупо, — ёй порисия ко Силано и камлыпнаса пхэндя:
— Дрэван ту ман ракхэса. 
— Чямудава — на ракхава! — потырдыя псикэнца Силано. 
— И на трэбинэ! — Холямэс проракирдя ёй 
Ёнэ ачнэ штыл, обдыкхи екх екхэс жаднонэ якхэнца.
Тэлэ плотэ прастандыя шундлэс паны. Правонэ стронатыр дурал катыр-то, забагандлэ башнэ.
Плотэ гынэ ангил тихонэ кунипнаса одорик, кай розджяласпэ калыпэ, кай облакэ прилэнас бутыр резко очертание и святла оттенкэ.
— Силано Петровичё! Джинэс соскэ ёнэ адай кошнэпэ? Мэ джином, чячё, джином! Адава Митриё жалисалыя прэ амэндэ Сергаскэ тэ мэнькатыр, ґалёв, и порундя, а о Серга выкостя амэн.
Марька подыкхья прэ Силаностэ стрэгиткэс. Акана лакирэ лавэндыр лэскиро муй ачья шылало и крэнто.
— Нэ, и со? — сыгэс пучья ёв. 
— Адякэ. Ничи. 
— А коли ничи, так и тэ ракирэс на сыс со. 
— Тэ ту на холясов! 
— Прэ тутэ? И камам вавир моло, тэ на могискирава. 
— Камэс, э Марька? — балыбнаса проракирдя ёй, збандёви кэ ёв. 
— Э-эх — пролыджия Силано и протырдыи кэ ёй пэскирэ зоралэ васта пирдал данда пхэндя: 
— Джя со ли... На росхачкир...
Ёй збандия, сыр мыца, и ковлэс подгыи кэ ёв, облыя лэс.
— Отэнчя змараса о плотэ — ракирдя ёв, чямудыи ла дро муй, саво хачия тэлэ лэскирэ ушта.
— Явэла тукэ! О злоко... Удыкхэна амэн э палатунэ плотэндыр.
Ёй камья тэ вырискирпэ лэстыр. Нэ ёв инкэ зоралыдыр притасадя ла кэ пэ.
Ёй выбандия, сыр мыца и ковлэс змэкьяпэ кэ ёв.
— Вавир моло змараса плотэ! — нашундлэс проракирдя ёв дрэ чямудыпэ лакиро, муй саво хачия тэл лэскирэ ушта 
— Явэла! Ратякиро калыпэ розджялапэ. Дыкхно амэн адатхыр. Сыкадя шэрэса прэ плотэнгиро палуй и камья тэ отмарпэ лэстыр. Нэ ёв инкэ тангыдыр притасадя ла екхэ вастэса, а ваврэса лыя пало рулё.
— Удыкхэна? Мэк дыкхэна! Мэк сарэ дыкхэна! Чюнгардава прэ сарэндэ. Грэхо кэрава, адава чячё. Джином. Нэ так сож. Ангил дэвлэстэ на счёрава пэскиро бангипэ. А усаж таки ромняса ту лэскирьяса на санас, свободно ту санас, кокори пэскири... Пхаро лэскэ? Джином. А мангэ? Али снохачёса тэ явэс локхэс? Хоть ту на сан ромны лэскэ.... уса ж! Манушанэ патываса кэ мэ — сыр акана мангэ? Джином! И уса таки пиригыём. Пало одова со мол! Екхвар про свэто дживэна, и коли кажно дывэс могискирэса тэ мэрэс. Ах, Марькэ! Чён бы мангэ екх тэ подужакирав Митькас тэ жэнинав. Ничи бы адава на явэлас. Екхатыр бы сыр Анфиса мыя сватэн кэ ту и тэ прибичявав. — Окэ и законно саро явэлас. Бигрэхоскиро, биладжяипнаскиро. Хохаибэ миро сыс. Схала ёв мангэ бэрша пандж — дэш, ада хохаибэ. Мэрэса лэстыр на додживи пэскирэ дывэса...
— Нэ чюрдэ пало адава тэ ракирэс на мэнчинэ пэс. Сыс ракирдо палэ адава на екх моло, — проракирдя э Марька. Ёй тихэс вырискирдалыя лэскирэ облыибнастыр и подгыя кэ пэскиро вёсло. Ёв лыя тэ бутякир инкэ зоралыдыр, сыр бы ками тэ дэл тэ выджял адалэ пхарипнаскэ, со пасия лэскэ прэ колын и откхардяпэ прэ лэскиро гожо муй.
Ачья тэ святлынэл. Тучи пхарэс, сыр бы наками розджянаспэ пиро болыбэ, сыр бы на камлэ тэ дэн штэто кхамэскэ. Рэкакиро паны ачья святло и прилыя шылало састырэскиро блеско. 
— Про дывэса ёв инкэ моло ракирдя манца. Дадо, ракирла, али адава нанэ ладжяво тукэ и мангэ? 
Чюрдэ ту ла, — адай сыкадяпэ сабэ прэ муй лэскиро. 
Чюрдэ, хачита, яв манушэса. Чяво, хамэ, миро, отджя криг, коли джидэса камэс тэ явэс! Розрискирава про котэра сыр шмата кирны. Ничи тырэ миштыпнастыр на ачелапэ. Прэ мэнька, хамэ пэскэ бияндём мэ тут. Дадо, ракирла мангэ, мэ на сом банго! Банго, хамэ матхин бэнганы, пало одова, со ту сыр бар пашло прэ миро дром. Банго, хамэ пало одова, со тэ по тэрдёс пал пэстэ на джинэс. Мулыпэ хамэ ту, падина ту кхандуны. Коли, хамэ, ту зорало тэ явэс тэ умарав тут могискиравас, а то и адава нашты.
Танго тут, кикимора бибахталы. Ровэла! — Эх, Марькэ! Савэ мануша ачлэ! Вавир бы — эх даё! Вымарласпэ бы фэлятыр (петля) сыго. А мэ дрэ латэ! Тэ адякэ и затырдаса екх екхэс. 
— Адава ту ваш со ракирэса? — дари пучья Марька, трашанэс, дыкхи прэ лэстэ, холямэстэ и зоралэстэ.
— Адякэ... Мэрлас бы ёв... Окэ со. Кобы тэ мэр... шукир бы! Саро миштэс проджялас. Отдава тырэнгэ пхув, замакхавас бы лэнгэ о кирлэ, а туса — дрэ Сибирь... или прэ Кубань! Кон адасави? Ромны мири! Полыян! Лыл адасаво дорэсавас... Банза откэравас бы кай дро гав. И дживавас. И о грэхо амаро ангил дэвлэстэ замангасас. Бут ли амэнгэ трэбинэ? Помогискирасас бы манушэнгэ тэ дживас ёнэ помогискирнас амэнгэ ладжяипэ тэ забистрас... Шукар? а? Машэ!?
— Аи! —дыя ґондя ёй и зоралэс закэри якха, задумискирдяпэ ваш варисо-то.
Ёнэ сыс штыл... Прастандыя паны... 
— Насвало ёв. Могискирла сыго тэ мэр... — кашукэс пхэндя Силано Петрово.
— Дэ дэвлалэ сыгыдыр бы! Мангипнаса проракирдя Марька и чёдя прэ пэстэ трушыл 
Выгыя кхам и лэскирэ вэснытка лучи захачинэ прэ паны сувнакаса и радугаса. Запхурдыя э балвал и саро заиздрандыя, отджидыя и засандяпэ. Голубо болыбэ машкир тучи тожэ дыкхья прэ розлолякирдо кхамэса паны... А о тучи дур ачнэпэ палал пало плотэ.
Одой скэдыи дрэ пхари калы масса, ёнэ дынэ дума, тэрдыи ангил буґлы рэка, сыр бы выкэдыи о дром, савэса сыгыдыр тэ джяс джидэ вэснытконэ кхамэстыр, саво сыс барвало блескоса и радаса. Ёв сыс ворого тученгэ, ивантытконэ вьюгэнгирэ даенгэ.
Ангил плотэ сыс жужо болыбэ и о кхам инкэ шылало нэ вэсныткэс, святло дрэван гожэс заджялас уса учидыр дро голубо болыбэ пурпурнонэ — сувнакунэ рэкакирэ волнэндыр.
Правонэ стронатыр сыс дыкхны э бэрга, прэ сави зэлэнындя о вэш, левонэ пашварэстыр исыс лэнго прэ саво сыр брилианты блестиндя роса.
Пиро фано плывиндя пхувьякиро кхандыпэ и бияндлэ чярьятыр смолисто хвоякиро аромато.
Силано Петрово подыкхья прэ палатунэ вёслэ.
Серга и Митриё сыр прибаринэ кэ ёнэ. Нэ инкэ пало дурипэ лэн нашты сыс дрэван тэ роздыкхэс.
Ёв пирилыджия якха прэ Марькатэ. Лакэ сыс шылало. Тэрдыи пашыл вёсло ёй, стасадыя дро комбицо и адалэстыр кэрдяпэ инкэ бутыдыр крэнглонаса. Сари обчиды кхамэса, ёй дыкхья думаса ангил, лакирэ ушта ростходэпэ гожэс и камлэс. Адая мина и нагожона джювля кэрла манушваряса и выкхарла кэ ёй камлыпэ.
— Дыкхэн дрэ сарэ дуй, чявалэ-э! дрэ сари зор задыя годла Силано Петрово, шуны дрэ пэскири колын зор и джидыпэ. И адалэ годлыпнастыр саро пашыл сыр бы закунякирдяпэ. Длэнгэс пиро брэго роздыяпэ лэскиро эхо.