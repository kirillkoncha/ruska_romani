Прэ колхознонэ правлениёскири сари дрэ чяр грэда сыс адасаво тихима, сыр про лэнго, кай ракхьяпэ ското. Пашдывэсытконэ кхамэстыр заржавимэ черепицы прэ пиралякири крыша блестиндлэ татэс и наяркэс, нэ дрэ тень, сави пэрлас сараендыр, прэ прямо чяр инкэ убладынэ пхарэ дымчято-сиренева росакирэ зёрны.
Машкир грэда тэрды сыс ростхови ґэра обґандлы бакри дрэван нагожо одолэстыр, со адасави шуки, а пашыл латэ, припэри про чянга, толкиндя вымё парно сыр дай бакроро.
Любишкино вгыя прэ грэда уклисто прэ тыкниньконэ граснорьятэ. Прогыи мамуй сараё ёв холямэс мэладя чюпняса тыкниньконэ бузнэс, саво дыкхья прэ лэстэ крышатыр зэлэнонэ бэнганэ якхэнца, дыяпэ прэ лэстэ:
— Уса бы тукэ пиро крышы тэ ухтэс, бэнгано рат! Аври адатхыр!
Любишкино сыс дрэван розхолясымэ. Ёв притрадыя фэлдатыр и на загыи кхэрэ, гыя дро правлениё. Пал лэскирэ тыкниньконэ граснорьятэ прастандыя санэґэрэнгиро угрубякирдэ бабкэнца кхуроро, кашукэс брякиндя припхандло кэ лэскири мэн болобоно. Грасны сыс про адакицы тыкныдыр Любишкиностыр, со розмэклы стремянно скошевка болтындяпэ, набут на тэлыдыр лэскирэ чянгэндыр; здэласпэ, со збандимэ мануш прэ грэстэ, сыр дрэ парамыся, лыджяла бэдэ цыпос машкир пэскнрэ зоралэ ґэра... Дёмка Ушаково, саво дыкхья прэ Любишкиностэ крыльцостыр, розсандяпэ.
— Ту сыр Исусо Христосо, коли ёв вгыя дро Ерусалимо прэ ослостэ... Дрэван здэса прэ лэстэ
— Кокоро ту осло! — задыя годла Любишкино подгыи ко крыльцо.
— Гэра подкэдэ, энокэ ту лэнца э пхув пахинэса!
Любишкино на пхэндя ни лав ни паш Дёмкаскэ, згыя грэстыр, обкрэнцындя поводо пашыл пирилы, холямэс пучья:
— Давыдово адай сы?
— Адай. Бэшло, мыя скукатыр би тыро. Трин дывэса на хала, на пьела, екх ракирла: «Кай миро жаланно Павло Любишкино? Тэ дживав би лэскиро на камам, и якха про свэто на дыкхэна!»
— Ту поракир инке мандэ! Поракир! Тэрдёвава окэ прэ чиб.
Дёмка подыкхья прэ Любишкиноскири чюпны, пириячья тэ ракир, а Любишкино гыя дро кхэр.
Давыдово Размётновонэса тэ джювляканэ скэдыбнаскирэ прсдставительницэнца только со окончиндлэ тэ обсэндынэн пучибэ ваш чяворытконэ ясленгиро кэрибэ. Любишкино подужакирдя, коли джювля выджяна, бэстя пашылыдыр ко скаминд.
Лэскирэ ситцовонэ гадэстыр, саво на сыс под-пхандло кустыкаса и дро прахо про думо, закхандыя кхамлыпнаса, кхамэса тэ прахоса.
— Явьём мэ бригадатыр...
— Со явьян? — Давыдово пошэвелиндя бровенца.
— Ничи на выджяла! Ачнэпэ мандэ биш тэ охто мануша, савэ могискирна тэ бутякирэн, тэ и адалэ на камэн тэ кэрэн буты. И нисыр лэн на затховэса. Акана бутякирна мандэ дэшудуй плугэ. Кой-сыр скэдыём плугатарен. Екх Кондрато Майданниково бутякирла сыр гурув, а со Акимо Бесхлебново, Куженково Самохатэ окэ ада хрипато заноза — Атаманчюково — тэ ваврэ, адава на бутярья, а ясва киркэ! Сыр, хай, ёнэ ниекхвар и пало плуго на гынэ! Пахинэна, а сыр пахинэна — лэнгэ уса екх. Екх моло проджяна, бэшэна тэ тырдэн, и на протрадэга лэн кэ буты.
Кицы выпахинэна дро дывэс?
Майданниково тэ мэ пиро трин штарта ґаздаса, а одолэ... пиро пашдесятина. Коли адякэласа тэ пахинас, ко покрово приявэлапэ кукуруза тэ сеинас.
Давыдово нпчи наракири постукиндя карандашоса пиро скаминд и тихэс пучья:
— Ту палсо явьян? Собы амэ ясва тукэ тэ выкхосас? — и холямэс закхэлдя якхэнца.
Любишкино холясыя:
— Мэ на ясвэнца явьём! Ту мангэ манушэн дэ, тэ инкэ плугэ дэ, а тэ савпэ мэ и би тыро джином!
Тэ саспэ то ту джинэс, чяче, а окэ оуты тэ тховэс — наухтылла тутэ! Хай бри-га-диро! На джинэс со тэ кэрэс одолэнца кон на камэл тэ бутякир! чячё, и на джинэс палодова со дисциплина розмэкьян!
— Ту ла латх — дисциплина-то! — ґаздыя глос кхамло ракирибнастыр Любишкино. Сарэ рэндоскэ шэро одой сы — Атаманчюково. Ёв мангэ сарэ манушэн ґаздэла, подракирла тэ выджян колхозостыр, вычюрдэ только лэс — ёв и ваврэн пал пэстэ потырдэла. Тэ со ту, Семёно Давыдово, чячё, сасапэ пашыл мандэ соли? Варисавэ то насвалэн дыян мангэ, а э буты пучеса? Карик мэ окэ одолзсжэ пхурэ Шшукарёс кэрава? Лэс, бэнгэс, балабонос, про огородо тэ тховэс, чириклэн тэ трашавэл, а тумэ мангэ лэс дрэ бригада. Нэ карик лэс? Пало плуго — на могискирла, тэ подтрадэл гурувэн — адякэ жэ. Тлос лэстэ сыр бэдэ воробьёстэ, лэс гурува и палэ манушэстэ на гинэна, никицы на дарна. Убладёла про налыгачё (шыло, саво припхандэлапэ кэ сарэ дуй гурувэнгирэ роги) бэнг, и ка проджяла ни екх концо би одолэскиро, соб тэ на пэрэл дэш молы. То ёв тривика запхандэла, то пасёла, ґэра залучкирла упрэдыр шэрэстыр тэ грыжа пэскири састякирла. А о джювля гурувэн чюрдэна, засанапэ, задэна годла: «Шшукарёстэ э грызь выпыя!..» — тэ сарэ ґэрэндыр прастана тэ дыкхэн, сыр ёв, Шшукарё адава, грызь палэ дро пэскиро андралыпнытко штэто впихинэ. Адава спектаклё, а нанэ буты! Амэ лэс атася ужэ дро кашэварэ пирилыджиям, пирдал лэскири грыжа, нэ ёв и одой только хаськирла рэндо! Выдыём бала ас лэскэ дрэ кхурми тэ тховэл, а ёв лэс схая, а э кхурми пирилондькирдя и кэрадя варисавэ-то пенкэнца... Нэ, карик мэ лэс кэрава? — Любишкиностэ тэло калэ вэнцы тринскир дэпэ холятыр ушта. Ёв ґаздыя чюпны, сыкави тэлэ пхак крэнглыпэ кхамлыпнастыр про мэлало гад, — бизорьякиро пхэндя: — Злэн ман бригадирэндыр, нанэ мандэ зор бутыдыр тэ ачявпэ пашыл адасавэндэ: уридэ ёнэ прэ мандэ пэнты пэскирэ бутяса!..
—  Ту адай сиротаса на причюрдэнэ, чячё! Амэ джинас коли явэла трэби тут тэ злас, а акана традэ дрэ фэлда, и собы кэ бельвель тэ явэл вспахиндло дэшудуй га. А колина вспахинэса — на холясов! Мардэ пирдал дуй мэ явава, подыкхава. Джя.
Любишкино холяса запхандя пал пэстэ порта, спрастандыя крыльцостыр. Припхандлы ко крыльцо грасны грасны сыс тэрды кхинэс змэки шэро. Дро фиолетова лакирэ якха сувнакунэ крапинкэнца, кхэлдя кхам. Любишкино поправиндя прэ нанги, хачкирды кхамэстыр зэн цэрга и лыя тэ бэшэл. Дёмка Ушаково холямэ сабнаса дрэ глос выпучья:
—  Бут ли спахиндя тумари бригада, товаришшё Любишкино?
— Тукэ жыко адава нанэ рэндо...
—  Одова то и сы, со нанэ рэндо... Окэ зацэпинава тут про буксиро, отэнчя явэла миро рэндо!
Любишкино обрисия прэ зэн, стасадя жыко дукх дро ангуштя зорало кало васт, и Дёмкаскэ:
—  Только яв! Мэ тукэ, бангэякхэнгирэскэ бэнгэскэ, екхатыр о якха про штэто тховава! Про затылко обрискирава и палуеса тэ псирэс выклякирава!
Дёмка счюнгардыя:
—  Састыпнари латхьяпэ! Англыдыр бы пэскирэ плугатарен выклякирэсас, соб ёнэ тутэ фэдыр пахиндлэ.
Любишкино, сыр бы дрэ атака гыи, выухтя удэрэндыр, традыя дрэ фэлда, Инке шундло сыс болобоноскирэ кудуни, саво припхандло сыс прэ мэн кхурорэстэ, коли про крыльцо выгыя Давыдово, и сыгэс пхэндя Дёмкаскэ:
—  Мэ про набут дывэса уджява дрэ вавир бригада, тут ячявава пал пэстэ. Продыкх пало ясленгиро кэрибэ, помогискир лэнгэ, дрэ трито бригада джёв на дэ, шунэса? А коли со на адякэ — традэ кэ мэ. Полыян? Дэ-ка андрэ грэс тэ пхэн Размётновонэскэ, собы загыя пал мандэ. Мэ явава кэ пэ дрэ штуба.
На явэла ли фэдыр и мангэ пэскирэнца тэ пиричюрдавпэ прэ Цэлина, тэ помогискирав Любишкиноскэ? — пхэндя Дёмка, нэ Давыдово выкостяпэ бэнгэса, задыя годла:
— Инке со! Ёнэ кокорэ бангэ тэ управинэнпэ! Окэ джява, пхагирава лэнгэ о порья, отэнчя ёнэ мандэ, чячё, со на лэна пиро пашори... тэ пахинэн Дэ андрэ!
Прэ екхэ правленческонэ кхурэндыр; саво сыс задыно андрэ дро дрожки Размётново подыя ко Давыдовонэскири штуба. Давыдовоужэ дужакирдя ёв сыс тэрдо пало удэры, при тасави локтёса набаро комбицо.
— Бэш! Ту со адава, хабэ закэдыян со ли? — засандяпэ Размётново.
— Гада...
— Савэ гада? Палсо?
— Нэ, тэ пирипарував о гада.
— Прэ со адава?
— Нэ джя уж ту, со приячьян? Гада лыём палодова, собы о джюва тэ на розлыджяв, полыян? Джява дрэ бригада, нэ, окэ и ячязапэ одой жыко одоя пора, коли саро спахинэна. Нэ на порав о муй, традэ.
— А ту годятыр на згыян? Со ту одой лэса тэ кэрэс жыко одоя пора?
— Тэ пахинав.
— Чюрдэса правлениё и джяса тэ пахинэс? Нэ, окэ адава придуминдян!
— Традэ! Традэ! — Давыдово сморшшиндяпэ.
— Тэ ту накова! — Размётаново, ґалёв лыя тэ холясол. — Ту мангэ шукаринькэс роспхэн: би тыро одой на обджянапэ, или инке со? Ту банго тэ тэрдёс прэ лыджяибнытко буты, а на пало плуго тэ псирэс! Ту — колхозоскиро председателё...
Давыдово холямэс чюрдыя якхэнца.
—  Нэ, инке!.. Сыклякирэса!.. Мэ англыдыр сарэстыр — комунисто, а отэнчя ужэ... чячё! А отэнчя ужэ колхозоскиро председателё. Мандэ пахота хасёла, а мэ адай явава? Джя, джя, ракирна тукэ!..
— Тэ мангэ то со!.. Нэ ту, засутян, бэнг! Размётново вытырдыя чюпняса кхурэс. Давыдовонэс отчюрдыя палэ, ёв зоралэс мэладяпэ локтёса дро урдэн; роты ковлэс прастандынэ пиро дром дрэ фэлда.
Коли лынэ тэ выджян гавэстыр, Размётново пирилыджия кхурэс про шаго, выкхостя баяса чэкат.
— Ту, Давыдово, дылныпэ кэрэса! Ту лэнгэ буты тхов про ґэра, а кокоро палэ. Адава, пшала, нанэ баро рэндо, тэ пахинэс-то. Лачё командиро нанэ банго дрэ цэпь тэ джял, а банго годьварэс тэ лыджял сарэса, окэ со мэ тукэ пхэнава!
— Ачяв ту адалэ лава! Мэ банго лэн тэ высыклякирав тэ бутякирэн и высыклякирава, чяче! Адава и сы лыджяибэ! Дрэ пэрво и трито бригада закончиндлэ колкосова, а адай мандэ прорискирибэ, Любишкиноскэ ґалёв тэ на справинпэ А ту инке одорик жэ: «Лачё командиро» тэ инке... Нэ со ту мангэ ракирэса? со мэ на дыкхьём лаче командирэн, думинэса? Одова и лачё, саво долыджяла рэндо жыко концо! и мэ банго адякэ тэ кэрав!
— Ту бы лэнгэ фэдыр дуй урдэна пиричюрдыян пэрвонэ бригадатыр.
— А манушэн? Манушэн кай лава? Нэ традэ, традэ мэ тут мангава!
Жыко само канґлы ни лав ни паш на проракирдэ. Про болыбэ, закэри пэса кхам, саво сыс тэрдо дрэван учес, ґаздымэ балваляса тэрды сыс гэнсто-лилово градово тучя. Парнэ пашварэ лакирэ клубиндлэпэ и сыр ив блестиндлэ, нэ упрал ёй сыс калы и трашаны. Тучякирэ провалостыр, оранжэвонэ, окрасимэ кхамэса краёстыр буґлэ веероса на прямэс пэрнас кхамэскирэ лучи. Санэ копьеносна, одой, дро буґло болыбэ ёнэ розджянаспэ, подгыи кэ пхув, пасинэ про дуратунэ, пашыл горизонто бура фэлдакирэ грядины, красиндлэ ла, тэрнякирдэ...
Фэлда, покалымэ тучятыр, тихэс дужакирдя брышынд. Балвал крэнцындя пиро дром прахо. Дро балвал ужэ сыс миштэс кхандыпнытко брышындытко киндыпэ, а пирдал мэнта скэмпо и на чясто, гыя бришынд. Барэ шылалэ капли упинэпэ дро дромитко прахо ачнэ тыкниньконэ блатакирэ котэрорэнца. Трашаибнаса дрэ глос лынэ тэ дэн шоля сусликэ, фэдыр шундло ачья перепёлэнгиро марибэ, замулыя прикхарибнытко стрепетоскири годла. Пиро просяно стерня (пхус, саво ачьяпэ про корнё) дыя тэлыпнытко балвал, и ёй ґаздыяпэ, зашуршындя. Дрэ фэлда заракирдэ шукэс одо бэршытка бурьяны. Тэлэ само тучя, плывиндя про востоко корако, и ухтылдя розмэклэ крылэнца фанытко струя. Сыкадыя парны блесковица, корако радя кирлытко годла и екхатыр сыр бар чырдыяпэ тэлэ. Прэ мэнта — обчидо кхамитконэ лучёса — ёв засверкиндя, сыр обухтылдо ягаса смоляно факело; шундло сыс сыр пирдал лэскирэ пора про крылы шоленца рикирлапэ фано, нэ, на доурняндыя жыко пхув сыр пашшэл сажэни, корако вытырдыяпэ саро, замардя крылэнца, и екхатыр жэ шукэ трескоса дыя громо.
Прэ канґлы сыкадыя вавр бригадакиро Стано, коли Размётново удыкхья манушэс, саво гыя прэ лэндэ. Ёв гыя на пиро дром, пириухтя тыкнинька оврагицы, а вавир моло и мэкэласпэ тэ прастал, кэ прастандыя ёв на тэрнэс, Размётново мэкья кэ ёв кхурэс и инке дурал уґалыя пхурэ Шшукарёс. Пир саро сыс дыкхно со Шшукарёса кэрдяпэ варисо-то намишто... Ёв подгыя ко дрожки. Би стадякиро, бала лэскирэ сыс плотнэс примардэ бришындэса, дро киндэ бэдэ чёра, дро брови гэнстэс торчиндя розкэрады кхурмы Шшукарё адякэ кэрдяпэ парно, со дажэ синё, пиритрашадо, и Давыдовонэстэ дро шэро екхатыр:
«Дрэ бригада варисо-то на адякэ...»
— Дрэ со рэндо? — пучья ёв.
— На джином кокоро сыр и угыём мулыпнастыр! — дыя ґондя Шшукарё. — Тэ умарэн камлэ...
— Кон?
— Любишкино и ваврэ.
— Палсо?
— Пало дылныпэ лэнгиро... Палэ кхурми рэндо загыя... Мэ — мануш надарипнытко и хачкирдо прэ ада лава, на урикирдёмпэ... нэ, а Любишкино ухтылдя чюри, тэ пал мандэ... тэ коли бы на мирэ сыга ґэра — бэшавас бы мэ акана прэ чюри! Адякэ и спэтёвавас бы!..
— Джя дро гав, отэнчя роскэдасапэ, — припхэндя Давыдово, и локхэс дыя ґондя.
А про стано паш мардо одолэскэ палэ выгыя окэ со: пхуро Шшукарё атася пирилондькирдя кхурми и палодова камья сыр то тэ замакхэл пэскиро бангипэ ангил бригада. Ёв гыя бельвелятыр дро гав, пирираткирдя одой, а злокоса лыя кхэрэстыр гоно, и гыи дрэ бригада зрискирдя ко Краснокутовонэскири гувна, сави сыс про само гавэскиро краё, пиригыя пирдал прясло и чёраханэс затарадыя пашыл шприякари (мякинакири) кучя. Плано пхурэ Шшукарёстэ сыс энокэ саво: тэ подракхэс каґня, потихинькэс тэ ухтылэс ла и тэ отрискирэс шэро, ваш адава собы тэ кэравас кхурми прэ каґнятэ и одолэса тэ поддэспэ кэ бригада. Ёв пропасия, ґалёв паш мардо дари тэ дэл ґондя, нэ каґня сыр прэ холы псирдэ кай-то пашыл плетнё, и ґалёв на думиндлэ тэ поджян кэ шприя. Отэнчя пхуро Шшукарёлыя потихинькэс тэ скхарэл лэн: «Цып, цып, цып, цып!.. Цыпыньки! Мрэ даёрья! Цып, цып, цып!» кхардя ёв тихэс, а кокоро сыр рув гарадыя палэ шприя. Пхуро Краснокутово сыс на дур гувнатыр. Ёв ушундя конэскири-то чёраханы глосори, сави скхардя каґнен, прибэстя пало плетнё... Каґня надари подгынэ кэ шприя, и окэ адай то Краснокутово удыкхья, сыр конэскиро то васт, згарадо палэ шприя, ухтылдя бисернонэ каґнорья палэ ґэрой. Шшукарё затасадя каґня сыго, сыр зорало хорё и только со лыя тэ тховэл ла дро гоно, сыр ушундя пучибэ: «Каґнорьен шшупинэса? и удыкхья сыр палэ плетнёстыр ґаздыяпэ Краснокутово. Шшукарё на джиндя со тэ кэрэл; вырадя вастэндыр гно, злыя стады и палсо-то кэрдя шэро: «Тэ явэс джидо, Афанасиё Петровичё!» Яв джидо, — пхэндя одова. — Каґнорьенца, ракирава, залэсапэ?» — «Окэ-окэ! Джява мамуй и дыкхава: бисерно кагны! Адасавэ прэ латэ гожа пора, со на могискирдём мэ адякэ тэ проджяв. Дэ, думинава, ухтылава, подыкхава пашылыдыр, со адава за чирикло адасаво? Вэко проджиндём а адасавэ каґня инке на дыкхьём!».
Шшукарёскиро фрэнтыма на сыс трэби, и о Краснокутово пририскирдя лэс. «На хохав, пхуро кхуро! Каґнен дро гоно на роздыкхэна! Ракир ваш со камьянтэ чёрэе? И Шшукарё приґалыяпэ: пхэндя, со камья тэ кэравэл кхурми прэ каґнятэ ваш пэскири бригада. Ёв дрэван удивисалыя, со Краснокутово на лыя бутыр лэс тэ кошэл, а только пхэндя: «Ваш пахаренгэ — адава ничи. Коли уж ту ухтылдян екхэ каґнорья, тхов ла дро гоно, тэ откырэнцынэ о шэро инке екхакэ, тэ на одола, а энокэ адалэ каґнорья, сави на лыджяла о парнорэ, энокэ хохлатона... Екхэ каґнятыр прэ сари бриґада на кэравэса кхурми. Ухтыл вавря сыгыдыр, тэ джя адатхыр, а то — на дэ дэвла — пхуромны мири уґалёла, отэнчя дорэсэлапэ сарэ дуенгэ!».
Шшукарё дрэван обрадысалыя, сосаро адякэ обгыяпэ, ухтылдя вварэ каґня и пирдал прясло. Пало дуй мардэ ёв явья про стано, а коли явья Любишкино гавэстыр, лэстэ ужэ кипиндя дро тринэвэдрытко пири паны, выухтя роскэрады кхурми, и розчиндло про котэра каґнякиро мас обчидяпэ тхулыпнаса. Кхурми выгыя лачн. Екх, состыр дарандыя пхуро Шшукарё, — адава одолэстыр, со кхурми лэла тэ прикхандэл тэрдыбнытконэ панеса, адякэ сыр паны ёв пхэрдя дро пашылатуно нахор прудо, а напротхадыбнытко паны одой ужэ лыя тэ учякирпэ зэлэнымаса. Нэ трашаибэ лэскиро прогыя: сарэ ханэ и зоралэс шардэ, а кокоро бригадир Любишкино пхэндя: «Пэрво моло дро саро пэскиро джиибэ хава адасави ґодина! Наиста тукэ, папулэ, сарэ бригадатыр!»
Сыго дрэ пири ужэ ничи на ачьяпэ. И одолэ, кон сыго хая, ужэ лынэ тэ дорэсэн тэлыпнастыр гэнстыма и котэра мас. Дрэ адая то мэнта и кэрдяпэ одова, со прэ саро джиибэ оттрадыя Шшукарёс кэраибнастыр... Любишкино вытырдыя котэроро мас, подлыджия лэс ко муй, нэ екхатыр дыяпэ дрэ строна ада котэрэстыр и попарныя.
— Со жэ адава адасаво? — холямэ глосяса пучья ёв Шшукарёстэ, ґаздыи ангуштэнгирэ концэнца котэр парно розкэрадо мас.
— Галёв, крылыцо на трашадёв — пхэндя пхуро Шшукарё.
Лыбишкиноскиро муй понабут калыя холятыр.
— Кры-лы-цо? А нэ ка, дыкх адарик каш-шэ-варрро! — рычянэс загодлалыя Любишкино.
— Ох, роднинька мирэ! — задыя годла сави-то джювлы. — Тэ прэ латэ о ная!..
— Годятыр тут вымардя, бэнгланы! — дыяпэ прэ джювлятэ пхуро Шшукарё. — Катыр адава про крылы ная? Ту тэлэ индарака прэ пэстэ лэн породэ!
Ёв чюрдыя прэ розчюды цэрга рой, вдыкхьяпэ: дро Любишкиноскиро васт, саво тринскирдяпэ, болтындяпэ санинько кокалыцо про концо перепонкэнца и тыкниньконэ наенца...
—  Пшалорэ! — задыя годла Акимо Бесхлебново, Тэ амэ жэ э жамба схаям!..
Нэ окэ адай то и розхачияпэ саро: екх гаджёри годласа сухтя, и закэри жмэненца ушта, гарадыя палэ фэлдытко будка. Кондрато Майданниково, вздыкхи про выпорадэ пхурэ Шшукарёскирэ якха, пыя про думо, катындяпэ сабнастыр, только и могискирдя тэ задэл годлы: «хасинэ, ромнорья! Оскороминдлэпэ тумэ!» Казаки, савэ на кя брезгиндлэ, подрикирдэ лэс. «Тэ на дыкхэн акана тумэнгэ дэвлэскири причясть!» — хай трашадэ глосяса задыя годла Кужэнково. Нэ Акимо Бесхлебново, холясымэ сарэ адалэ собнастыр, холямэс загодлалыя: «Саво адай сабэ!? Мар Шшукарячьё порода!..»
— Катыр попыя жамба дрэ пири? — доґалыяпэ Любишкино.
— Тэ ёв о паны то дро прудо пхэрдя, нэ и на додыкхья...
— Тэ пхадёл тро шэро! Джюкэл сыво!.. Соса жэ ту амэн чярадян!? — задыя годла санэ глосяса Аниська, Донецквовонэнгири бори, и зауиндя: — Эн мэ пхари сом! А коли мэ счюрдава пирдал тутэ, джюклэстэ!?
Тэ сыр чюрдэла дрэ пхурэ Шшукарёстэ кхурми сарэ чярэстыр!
Ґаздыяпэ дрэван бари годла. Джювля сарэ тырдынэпэ вастэнца ко Шшукарёскирэ чёра, на дыкхи прэ одова, со пиритрашадо Шшукарё дыя годла:
— Потэрдён, потэрдён! Адава — на жамба! Окэ дэвэл тумэнгэ — нанэ жамба!
— А со жэ адава?! — чюрдыяпэ прэ лэстэ Аниська, Донэцкова трашаны дрэ пэскири холы.
— Адава — адякэ! Адава сыкадыя тумэнгэ! — фрэнтындя Шшукарё.
Нэ коли лэскэ Любишкино пхэндя, собы ёв обглодындя кокалыцо, Шшукарё отпхэндяпэ. Тэ ґалёв прэ адава и кончиндяпэ бы рэндо, коли бы на розхолякирдо джювленца Шшукарё на задыя годла:
— Нэ киндэ порья! Бэнга дро индараки! Ко муй о васта протырдэна, а одова на полэна, со адава на просто жамба, а э вустрица!
— К-о-он?! — выпурадэ якха джювля.
— Вустрица, русконэ чибаса тумэнгэ ракирава! Жамба — адава блата, а вустрица адава вавир рэндо! Миро кириво дро пхуранэ бэрша кокорэстэ генералостэ Филимоновонэстэ дро деньшшыкэ джиндя и роспхэндя, со генерало шэлэнца лэн заглотынэлас! Эн сыр халас! Вустрица инкэ ракушкатыр на выгыя, а ёв ла одотхыр ужэ вилкицаса вытырдэла. Пропусавэла ла и — тумарэн нанэ бутыр! Ёй пишшынэ, а ёв, ла дро кирло замарла. А катыр тумэ джинэн, могискирла тэ явэл, со ёй, адая коя сы вустричнонэ породатыр? О генералы ханэ, и мэ, могискирла тэ явэл, пофроми вашо наваро тумэнгэ, дылынэнгэ, чюдём ла, вашо вкусо...
Адай уж Любишкино на вырикирдя: ухтылдя дро васта медно половнико, приустя, и задыя годла дро саро кирло:
— Генералэ? Ваш наваро?.. Мэ лоло партизано, а ту ман жамбитконэ масэса, сыр савэ-то... генералос... тэ чяравэс?!
Шшукарёскэ сыкадыя, со дро васта Любишкиностэ чюри, и ёв сарэ ґэрэндыр, на обдыкхипэ палэ, чюрдыяпэ тэ прастал...
Давыдово ваш адава уґалыя, коли явья дро стано, а отэнчя, коли отгыя лэндыр Шшукарё, помангья Размётновонэс тэ подтрадэл — и сыго подгыя ко бригадакиро стано. Брышынд уса инке на пириачья. Гремячёнэ логостыр жыко дуратуно прудо, дро паш полыбэ тэрдыя збандькирды гожо радуга. Про стано на сыс ни екх ди. Размётново рискирдя палэ, а Давыдово гыя кэ пашылатуны пахотакири клетка. Пашыл латэ прэ попасо псирдэ выдынэ андрэ гурува, а плугатарё — Акимо Бесхлебново, — на заками тэ джял про стано, пасия прэ борозда, учякирдя шэро зипуноса и засутя тэло брышындэскиро ракирибэ. Давыдово розджянгадя лэс.
— Состыр на пахинэса?
Акимо наками устя, потырдыяпэ, засандяпэ:
— Дро брышын нашты тэ пахинэс, товаришшё Давыдово. Тумэ ваш адава на джинэн? Гурув — нанэ тракторо. Сыр только киндёла лэстэ о бал прэ мэн, — екхатыр ярмоса протриинэса мэн жыко рат, и отэнчя ужэ прэ лэстэ отбутякирдянпэ. Чячё, чячё! — доракирдя ёв, удыкхи дро Давыдовонэскирэ якха напатыв кэ пэскирэ лава, и пхэндя: Тумэ бы фэдыр тэ джян марибнаскирэн тэ розлыджян. Злокостыр Кондрато Майданниково ко Атаманчюково приячела... А акана лэндэ кошыбэ джяла эн прэ одоя клетка. Кондрато ракирла, собы гурувэн тэ выдэс андрэ, а Атаманчюково лэскэ: «На поджя кэ мирэ гурува, а то о шэро розмарава...» Ёнэ ужэ ґалёв пало колына екх екхэс лэна!
Давыдово подыкхья дро второ пало складо клеткакиро концо и удыкхья, со одой чячё ґалёв жыко марибэ нанэ дур, Майданниково сыр шашка, крэнцындя дро васта саструно дэсто, а учё Атаманчюково екхэ вастзса оттолкиндя лэс э ярмостыр, а вавир васт, затасадо дро кулако, рикирдя пало думо. Глося на сыс шундлэ. Давыдово сыго гыя одорик и инке дурал задыя годла:
— Со инке адасаво?
—  Тэ сыр жэ адякэ, Давыдово! Брышынд джяла, а ёв пахинэ! Тэ ёв адякэ гурувэнгэ о мэня стриинэ! Мэ ракирава. «Выдэ андрэ, тэ проджял о бришынд», а ёв ман дрэ датэ: «нанэ тыро рэндо!» А конэскиро жэ, джюкланы цыпа, адава рэндо? Конэскиро, длэнго бэнг? — задыя годла Майданниково, и чюрдыяпэ ко Атаманчюково саструнэ дэстэса.
Ёнэ ґалёв уса таки мэладэ екх екхэс: Майданниковонэстэ сыр черносливо пашыл якх, а Атаманчюковонэстэ розрискирдо сыс гад прэ мэн, про вымурадо шувло ушт сыс рат.
— На дава фуй тэ кэрэс колхозоскэ! — обрадысалыя одолэскэ, со явья Давыдыво, дыя годла Майданниково. — Ёв ракирла: «Нанэ мирэ гурува — колхозоскирэ!» А коли колхозоскирэ, так э цыпа лэндыр трэби тэ лучкирэс? Отджя гурувэндыр, бэнг!
— Ту мангэ на усыкав! И о васт на ґаздэ прэ мандэ! А то мэ туса на адякэ поракирава! Мангэ трэби норма тэ выпахинав, а ту ман зарикирэса! — хрипиндя саро парно Атаманчюково.
—  Могискирдо дро бришынд тэ пахинэс? — пучья лэстыр Давыдово, лыи Кондратоскирэ вастэндыр саструно дэсто и чюрдыи лэс тэло ґэра.
Атаманчюковонэстз захачинэ якха. Ёв закрэнцындя пэскирэ санэ мэняса и холямэс просипиндя:
— Хуландэ нашты, а дро колхозо трэби!..
— Сыр адава трэби?
— А адякэ, со плано трэби тэ выпхэрдякирэс! Бришынд, на бришынд, пахинэ. А на вспахинэса — Любишкино саро шэро прохала.
— Ту адалэ лава ачяв... Атася на сыс бришынд, ту норма выпахиндян?
— Выпахиндём, кицы могискирдём! Майданниково розсандяпэ:
— Екх штарто десятинатыр ґаздыя! Дыкх-ка, савэ лэстэ о гурува: роги на дорэсэса! А со вспахиндя? Авэн Давыдово! Подыкхэса. — Ёв ухтылдя Давыдовонэс палэ кинды бай, лыджия кэ борозда; лэскирэ ушта тринскирдэпэ, ёв на доракирдя лава: Утходям, собы тэ пахинэс на тыкныдыр тринэ пашэса вершкэндыр дро хорипэ, а адава сыр? Дыкх кокоро!
Давыдозо збандия, тходя ангушт дрэ ковлы борозда. Лакирэ тэлыпнастыр жыко дернисто упралыпэ на бутыдыр сыр екх пашэса — дуй вершкэ дро хорипэ.
— Адякэ пахинэна? Адава пхув харувэна, а на пахинэна! Мэ инке злокоса камьём тэ марав палэ адасави буты. Проджя пиро сарэ лэскирэ ряды — одой адасаво жэ хорипэ!
— А нэка яв адарик! Тукэ ракирава, чячё! — задыя годла Давыдово Атаманчюковонэскэ, саво наками выдыя андрэ гурувэн.
Одова насыго подгыя.
—  Ту со жэ адава... адякэ пахинэса? — сыкави бидандэнгиро муй тихэс пучья Давыдово?
А тумэнгэ сыр бы камьяпэ? Охто вершки тэ традэс? — Атаманчюково холямэс подыкхья и, злыи стады шэрэстыр бандия: — Наиста тумэнгэ! Кокорэ пахинэн хорыдыр! Про лава то амэ сарэ лаче, а про рэндо амэн нанэ!
— Амэнгэ адякэ бы камьяпэ, собы тут джюклэс, колхозостыр тэ вытрадэс, — пололыи задыя годла Давыдово. — И вытрадаса!
— Окэ шукир! Кокоро уджява! Мэ на сом дылыно, собы адай саро джиибэ тэ выдиндёвав... Зор пэстыр тэ тырдав ваш со и кокоро на джином!—и гыя, шолякири ко стано.
Бельвеле, сыр тблько сари бригада скэдыяпэ ко стано, Давыдово пхэндя:
— Тховава ангил бригада пучибэ: сыр тэ явав мангэ одолэ харкунэ колхозникоса, саво обхохавэла колхозо и советско власть, — на пахинэ дро трин пашэса вершки, а хаськирла пхув, пахинэ дро екх тэ паш вершко? Сыр одолэ манушэса тэ явэс, кон камэл пофроми тэ хаськир гурувэн, бутякири тэло бришынд, а дро лачё дывэс выбутякирла только паш норма?
— Тэ вытрадэс! — пхэндя Любишкино. Дрэван жэ подрикирдэ лэс джювля.
— Адасаво колхозари — вредителё сы машкир тумэндэ. Окэ ёв! — Давыдово усыкадя прэ Атаманчюковонэстэ, саво прибэстя про урдэн. — Сари бригада адай. Кон палодова, собы вредителёс Атаманчюковонэс тэ вытрадэс?
Биштэ охто манушэндыр биштэ трин ґаздынэ васта. Давыдово пиригиндя, шукэс пхэндя Атаманчюковонэскэ:
— Уджя! Ту акана на сан колхозари, чячё! А пирдал бэршоро подыкхаса: коли явэса фэдыр, приласа палэ. Акана товаришши вышунэн миро дрэван трэбимо лав, мэ на лава бут тэ ракирав. Набут тумэндыр шукир бутякирна. Адава дрэван нашукир! Только екх Майданниково выбутякирла норма. Адава дрэван ладжяво, товаришши, вавир бригада! Адава ко лачипэ на прилыджяла. Адасавэ бутяса попэраса прэ калы пхал, тэ адякэ и пришутёваса прэ латэ! Дроколхозо пиро Сталиноскиро лав — и адасаво ладжяипэ! Трэби тэ пририскирэс адава рэндо!
— Дрэван норма бари! Гурува на тырдэна, — пхэндя Акимо Бесхлебново.
— Дрэван бари? Гурува на тырдэна? Хохаибэ! А состыр жэ Майданниковонэскирэ гурува тырдэна? Мэ ачявапэ дрэ тумари бригада, лава Атаманчюковонэскирэ гурувэн, и сыыкавава тумэнгэ про рэндо, со могискирдо дро дывэс тэ вспахинэс екх га тэ дажэ га тэ екх штарто.
—  Э Давыдово, дыкх саво ту сан; — Засандяпэ Кужэнково и затасадя дро васт сыва чёра. Про Атаманчюковонэскирэ гурувэндэ и бэнгэскэ о роги зрискирэса! Прэ лэндэ екх га и мэ бы вспахинавас...
— А прэ пэскирэндэ ту на вспахинэса?
— Николи на!
— Нэ со ж паруваса! Ту прэ Атаманчюковонэндэ, а мэ — прэ тырэндэ. Адякэ со ли?
— Нэ со ж подыкхаса, — подумискири годьварэс и ракхиткэс пхэндя Кужэнково.
Рат Давыдово нашукир сутя. Суто ёв сыс дрэ фэлдытко будка, чястэс просовэласпэ или одолэстыр, со пиро саструны будкакири крыша псирдя балвал, или пашэратитконэ шылалыпнатыр, саво закэдыяпэ тэло напрошуткирдэ брышындэстыр урибэ, или пушумэндыр дрэ овчинно постын, саво сыс подчюдо тэл лэстэ…
Прэ зоря лэс розджянгадя Кондрато Майданиково. Кондрато ужэ ґаздыя про ґэра сари бригада. Давыдово выухтя будкатыр. Прэ западно болыбнаскири строна мурдёнас чергэня, а тэрно сувнакуно чён сыс тэрдо про голубо болыбэ. Давыдово пхэрдя прудостыр паны и мордя о муй, а Кондрато тэрдо сыс пашыл лэстэ дандырдя пэскирэ вэяцы и ракирдя:
Пало дывэс бутыдыр десятинатыр — адава бут... Уж дрэван хачькирдэс ту ухтылдян атася товаришшё Давыдово! Сыр бы амэнгэ туса на кова.
—  Саро дро амарэ васта, саро амаро! Со ту дарэса; сабнытко мануш? — подрикирдя лэс Давыдово, а кокоро думиндя: «Мэрава прэ пашня, а уж кэрава! Раты ягаса лава тэ пахинав, а вспахинава десятина екхэ штартонаса, ваврэс нашты. Ладжияипэ сарэ бутяритконэ класоскэ...
И пал одова времё коли Давыдово кхостя муй дрэ пэскирэ гадэскири подя, Кондрато задыя андрэ пэскирэ и лэскирэ гурвэн и задыя годла:
— Явэн!
Тэло плугэнгирэ ротэнгиро скрипо Кондрато роспхэндя Давыдовонэскэ, сыр трэби тэ пахинэс прэ гурувэндэ.
—  Самонэ лаче плугоса гинэлапэ сакковско. Нэ окэ хоть аксайско тэ лэс, лава напэ — плуго а жыко сакковско лэскэ дур! Нанэ дрэ лэстэ одова. Амэ уракирдямпэ тэ пахинас адякэ: отмараса кажнонэскэ пэскири клетка, и джя пир латэ. Ангил Бесхлебново, Атаманчюково, Кужэнково, — тэ и Любишкино лэнца, — пахинтлэ шпэра палэ штэра. «Коли амэндэ колхозо, — хачита, — трэби тэ мэкэс плуго палэ плуго.» Мэклэ. Только дыкхава мэ — на одорик рэндо джяла... Англатуно плуго тэрдёла, и ваврэнгэ пригыяпэ тэ тэрдёс. Коли англатуно пахинэ на кя, и ваврэ адякэ жэ. Мэ и ґаздыёмпэ. «Либо ман, — ракарава, мэкэн ангил, либо отмарэн кажнонэскэ пэскири клетка» Адай и Любишкино полыя, со нашты адякэ тэ пахинэс. Никонэскири буты нанэ дыкхны. Розмардэ про клетки, нэ, мэ и угыём лэндыр, затрадыём лэн, бэнгэн! Кажно клетка амэндэ — десятина, шэл тэ шовдэша сажэни —адава дро длэнгипэ рядо и дэшупандж — дро буглыпэ.
А состыр буґлыпнытко рядо на пахинэна? — дыкхи прэ пахотнонэ клеткакиро обчино, пучья Давыдово.
— Адава окэ состыр: проджяса ту длэнгипнытко борозда и про выгоно обрискирэса гурувэн, адякэ? Коли крэнтэс лэн тэ обрискирэс, о мэня лэнгэ помарэса ярмэнца, и — отэнчя ужэ прэ гурувэстэ тэ на пахинэс! Палодова дро длэнгипэ пробороздинэса, а отэнчя вырискирэса плуго и традэса дэшупандж сажэни адякэ. Тракторо — ёв крэнтэс обрисёла — роты лэстэ тэло англуй заджяна, нэ ёв джяла пэскэ рисибнытконэ шпэраса, а трин-штар пары гурувэн на обрискирэса? Адава лэнгэ трэби сыр дро строё, про екх лево тэ крэнцысос, собы бигрэхоскиро про обрисибэ тэ запахинэс! Пирдал адава коли пахинэса прэ гурувэндэ нашты барэ клетки тэ кэрэс. Вашо тракторо, соса длэнгыдыр борозда, одолэса фэдыр, а гурувэнца проджява мэ шэл тэ шовдэша дро длэнгипэ, а отэнчя пиро буглыпнытко рядо плуго мандэ адякэ джяла, прэ ползунка. Тэ окэ мэ тумэнгэ сыкавава, — и Кондрато лыя тэ черчинэ прэ пхув дэстэса длэнги клетка.
— Мэк адай явэна штар десятины. Дро длэнгипэ шэл шовдэша сажэни, а дро буглыпэ — шовдэша. Окэ мэ пахинава пэрво рядо дро длэнгипэ, дыкхэн коли мэ екх десятина пахинава мангэ трэби адякэ дэшупандж сажэни пиро выгоно тэ обджяв, а коли штар десятины отэнчя шовдэша. Адава нанэ шукир? Полынэ? Бут времё нашадёла...
— Полыём. Адава ту шукир досыкадян.
— Тумэ пахиндлэ коли на яви?
— На, пшалоро, на пригыяпэ. Плуго мэ набут джином, а тэ мэкав лэс дрэ буты на могискирава. Ту мангэ усыкав, мэ сыго полава.
— Мэ окэ кхатыр утховава тумэнгэ плуго, проджява тумэнца молы дуй, а отэнчя ужэ тумэ кокорэ.
Кондрато утходя Давыдовонэскиро плуго, пиритходя прэ подґаздыбнытко шарандуны нангло, утходя хорипэ дро трин пашэса вершки, лыя тэ кхарэл Давидовонэс ужэ «ту» пхэндя.
—  Нэ гыям тэ пахинас, и ту лэса тэ дыкхэс: коли гурувэнгэ явэла пхаро, отэнчя подкрэнцынэса про екх пашэса обрисибэна окэ ада коёри. Кхарлапэ ёй амэндэ бочёнкоса: дыкхэса ёв прэ розлыджяибнытко цэпо, а борозденно цэпо — кашуко. Покрэнцынэса ту бочёнко, лемехо набутка, дрэ строна джяла и лэла тэ лэл буглыпэ уж на дрэ сарэ пэскирэ охто дюймэ, а дро шов, и гурувэнгэ явэла локхыдыр. Нэ, гыям! На тангискир гурувэн, товаришшё Давыдово!
Давыдовонэскиро подтрадыбнари — тэрно раклоро — мэладя пирэ пхув чюпняса и англатунэ гурува екхатыр лынэ. Давыдово варисавэ-то трашаибнаса дро ило тходя васта прэ плуго, гыя пало плуго, дыкхи, сыр, розчиндлы череслоса (чюри ангил лемехо) ґаздэлапэ упрэ пиро глянцэвито отвало калы тхулы пхув, пэрла, обрисёви про пашваро сыр суто мачё.
Коли рядо сыс прогыно Майданниково подпрастандыя ко Давыдово, усыкадя:
— Тхов плуго дрэ лево строна, собы ёв прэ ползунка гыя, а собы тукэ отвало тэ на жужакирэс, окэ сыр кэр, дыкх! — Ёв припасия прэ право чяпига (плугоскиро васторо) тходя плуго «про пор», и пхувьякиро пласто бангэс и пхарипнаса прогыи пиро отвало, сыр бы скхостя блата, сави приячья ко отвало. — Окэ сыр трэби! — Кондрато обрискирдя плуго, засандяпэ. И адай техника. А на тхов плуго «про пор» трэби отэнчя, коли гурува проджяна рядо дро длэнгипэ, чистикоса тэ счюрдэс блатыца отвалостыр. Окэ акана тутэ плуго, сыр вымордо, и ту могискирэса гыи пал лэстэ ваш пэскири рада тэ затырдэс. Нэ-ка?
Ёв протырдыя Давыдовонэскэ гоноро киркя-са, кзрдя тырдынори, шэрэса сыкадя прэ пэскирэ гурувэндэ:
— Дыкх, сыр мири ромны путравэла. Плуго утходо, на выухтэла, ёй и екхджины бы пахинэс...
— Адава тутэ ромны подтрадэла гурувэн? — пучья Давыдово.
— Ромны. Ласа — фэдыр. Ла вавир моло и дрэ датэ мэкэса — ёй нисо, а коли и холясола, только жыко рат... Рат сари холы отлэла, — пэскирэ, сыр на ракир...
Кондрато засандяпэ и гыя буґлэ шагэнца пиро пашня.
Жыко пэрво хабэ Давыдово запахиндя пашыл екх штарто десятинатыр. Ёв наками похая кхурми, — подужакирдя, коли поханэ гурува, дыя якхаса Кондратоскэ:
— Гыям?
— Явэн Анюткэ, традэ гурувэн!
И борозда палэ борозда — пэрла розчиндлы череслоса и лемехоса, запасимэ, притасады шэлэбэршэнца пхув, тырдэнапэ ко болыбэ обрискирдэ, мулэс збандимэ чярьенгирэ корни, а розтасадо дернисто шэро гарадёла дро калэ валэ. Пхув пашыл отвало пиририсёла, сыр бы плывинэ. Гудло кхандыпэ джяла пхувьятыр. Кхам инке учес, а подручнонэ гурувэстэ ужэ калёла кхамлыпнастыр бал... Кэ бельвель Давыдовонэстэ дукхандынэ потриимэ тырахэнца ґэра, дукхандыя думо. Ёв обдыкхья пэскиро учястко и розсандяпэ спэтимэ, покалымэ прахостыр уштэнца: пало дывэс вспахимэ сы десятана тэ лано.
— Нэ, кицы? — сапитконэ уштэнцапучья Кужэнково, коли Давыдово, тырдыи ґэра, подгыя ко стано.
— А кицы ту думинэса?
— Пашдесятина?
— На бэнг тут тэ лэл, десятина тэ лано! Кужэнково, саво змакхья сурчиннонэ тхулыпнаса прочиндлы рандлякирэ дандэнца ґэрой, закрякиндя, гыя ко Давыдовонэскири клеть тэ дыкхэл...
Пирдал пашмардо, ужэ дро ратякиро калыпэ, рисия, бэстя дурыдыр ягатыр.
— Нэ сож ничи на ракирэса, Кужэнково? — пучья Давыдово.
— Ґэрой варисо-то роздукхандыяпэ... А тэ ракирэс нанэ со, вспахиндян, нэ и вспахиндян... Саво рэндо! — наками пхэндя одова и припасия пашыл яг, учякирдя шэро зипуноса.
— Замакхлэ тукэ о муй? Акана на башэса? — засандяпэ дро саро кирло Кондрато, нэ Кужэнково нисо на пхэндя, сыр бы и на шундя.
Давыдово пасия пашыл будка, закэрдя якха. Ягатыр лыджия каштунэ праскакирэ кхандыпнаса, Хачькирдэс хачинэ кхинэ ґэра, сыр на тхов лэн, уса дукхано.
И сыр только пасия, ангил лэскирэ якха устя калы пхув: парно лемехоскиро лезвиё гыя на шундлэс, а пашыл лэстэ, вскипиндя сыр смола, ползындя калы пхув... Давыдовонэстэ закрэнцындяпэ шэро, ёв откэрдя якха, кхардя Кондратос.
— На совэлапэ? откхардяпэ одова.
— Тэ, со-то шэро крэнцынэпэ, ангил якха — пхув уштэла плугостыр...
— Адава кажно моло адякэ, — пхэндя Кондрато татэ глосяса. Саро дывэс тэло ґэра дыкхэса, адалэстыр и шэро крэнцынэпэ. А адай инке кхандыпэ пхувьятыр бэнгано, жужо, ёв дро шэро дэла сыр бравинта. Ту, Давыдово атася на кя дыкх тэло ґэра, а адякэ, пиро строны фэдыр дыкх...
Раты Давыдово на шундя, сыр лэс дандырдэ пушума, сыр громашындлэ грая, сыр гоготындлэ дика папиня, савэ раткирдэ прэ канглы, — засутя сыр мыя. Ужэ ангил зоря, просутяпэ и удыкхья уридэс дро зипуно Кондратос, саво гыя кэ будка.
— Ту кай санас? — дро пашсунэ, приґаздыи шэро, пучья Давыдово.
— Пэскирэ и тырэ гурувэн ракхьём. Шукир подчярадэпэ гурува. Страдыём лэн дро оврагицо, а одой чярори тэрнинько ґаздыяпэ...
Хриповато Кондратоскири глос шундяпэ джэ дурипнастыр, кашукэс... Давыдово на шундя последня лэскирэ лава: суно радя шэро про киндо росатыр постын, закэрдя якха.
Про вавир дывэс Дазыдово вспахиндя десятина тэ дуй ланы, Любишкино — десятина, Кужэнково — набут на допахиндя жыко десятина, а про пэрво штэто вымардяпэ Антипо Грачё, со никон на дужакирдя, адякэ сыр ёв сыс машкир отачлэндэ, савэн Давыдово дро сабэ прокхардя «набут зорьитконэ командаса». Ёв бутякирдя прэ титковонэ гурувэндэ, савэ ачлэ бэдэ цыпэнца. Коли ханэ дро паш дывэс ёв промолчиндя вашодова, кицы вспахиндя; а коли отханэ ромны лэскири, сави подтрадэлас лэскэ гурувэн, чярадя гурувэн, прэ савэндэ ёнэ ромэса бутякирдэ подятыр, чярадя гурувэн, чёви одорик шов тырдынэ концэнтратэ (гэнста чярьитка продукты), савэ выдэнаспэ прэ лэндэ. А Антино дажэ марэскирэ крошки, савэ ачнэнэ хабнастыр, скэдыя цэргатыр, вычидя ромнякэ дрэ подя — гурувэн тэ подчяравэс. Любишкино удыкхья адава и засандяпэ.
— Эн сыр ту Антипо подтырдэсапэ!
— И подтырдавапэ! Амаро родо дрэ буты на отачела! — пхэндя покалымэ вэснытконэ кхамэстыр Грачё. И ёв подтырдыяпэ: кэ бельвель ёв вспахиндя десятина тэ екх штарто.
Ужэ змэкьяпэ рат коли Кондрато Майданниково притрадыя ко стано гурувэн и про Давыдовонэскиро пучибэ: «Кицы?» — прохрипиндя. «би екхэ ланоскиро екх пашэса. Дэнте дуганыцо прэ тырдыны... екхвар только тырдыём — дро пашдывэс...» и вздыкхья прэ Давыдовонэстэ впынэ, нэ бахталэ якхэнца.
Отэнчя сыр поханэ, Давыдово подгиндя итоги:
— Соцыалистическо соревнованиё, товаришши второ бригада, розкхудяпэ амэндэ миштэс! Тэмпы лынэ лаче сы! Палэ пахота бригадакэ колхозоскирэ правлениёстыр большэвистско дёскиро лав! Прорискирибнастыр, амэ, товаришши, выджяса, адава чячё! И сыр тэ на выджяс, коли про рэндо сыкадо нормакиро выпхэрдякирибэ? Акана трэби тэ припэрэс кэ волочьба. И собы тэ волочинэс дро трин шпэры! И бутыдыр сарэстыр наиста Майданниковонэскэ, адякэ сыр ёв — само чячюно ударнико!
Джювля пиримордэ чярэ, поракирдэ и пасинэ, гурувэн традынэ прэ чяр. Кондрато ужэ лыя тэ засовэл, коли ромны закэдыяпэ кэ ёв тэло зипуно, мэладя тихэс дро пашваро и пучья:
— Кондраша, Давыдово тут эн сыр кхардя... хай пошардя... а со адасаво — ударнико?
Кондрато бут молы шундя адава лав, нэ тэ роспхэнэл на могискирдя. «Трэби бы э Давыдовонэстэ тэ розґалёс!» — набут холясови подуминдя ёв. Нэ тэ на роспхэнэс ромнякэ, тэ нашавэс патыв дрэ лакирэ якха ёв на могискирдя, а палодова и роспхэндя сыр джиндя:
— Ударнико-то? Эх, ту, дылыны!
Ударнико-то? Нэ-э... Адава... Нэ сыр тукэ фэдыр тэ роспхэнэс? Окэ ко примеро, дрэ карэдын сы бойко, савэса пистонка розмарна, — лэс адякэ жэ кхарна ударникоса. Дрэ карэдын ёй адая коёри — дрэван трэбимо, би лакиро на дэса карьё... Адякэ и дро колхозо: ударнико дрэ саро шэро сы, полыян? Нэ, а акана сов и ман на чилав!