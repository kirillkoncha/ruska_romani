ТОВАРИШШИ
I
Хачкирдо июльско кхам дрэван блестиндя прэ Смолкино и буґлэс обчидя лэскирэ пхуранэ кхэра ярконэ лученца. Нэ бутыдыр сарэстыр сыс кхам прэ шэралэскиро кхэр. Ёв наґара сыс пирикэрдо обшуладэ тёсоса, жолтонэса шукир кхандунэса. Дрэ куркитко дывэс сарэ мануша выгынэ прэ гаса, сави гэнсто забария чярьяса. Пашыл шэралэскиро кхэр скэдынэпэ бут гадже и гаджя: екх лэндыр бэшлэ сыс прэ заваленка, ваврэ — прэ пхув, а савэ и тэрдэ; машкирал прастандынэ екх палэ екхэстэ раклорэ, барэ холямэс обракирнас лэн и пэкавэнас.
Машкирал гажендэ тэрдо сыс учё мануш, барэ змэклэ тэлэ вэнсэнца. Пиро лэскиро захачимэ кхамэстыр муй, учякирдо гэнстонэ сывонэ шшетинаса и бутэ бриндэнца пиро муй, пиро сыва бала клокэнца, савэ вымардэпэ мэлалэ пхусытконэ нартостыр — адалэ манушэскэ можно сыс тэ дэс пандждэша бэрш. Ёв дыкхья дрэ пхув, а коли ґаздыя о шэро, чюрдыи якха прэ шэралэскирэ фэнштры, дыкхлэ сыс лэскирэ барэ якха мэнькаса. Ёв сыс уридо дрэ рашаитко рискирды ряса, сави набут учякирдя лэскирэ чянга, подпхандлы сыс шылэса. Пало думо лэстэ гоно, дро васта длэнго кхия саструнэ концоса, лево васт ёв рикирдя палэ брэк. Гадже дыкхлэ прэ лэстэ, сыр бы камлэ тэ пропатякирэн. Лэндэ баринэ илэ, со удыяпэ тэ ухтылэс адасавэ рувэ сыгыдыр сыр лэскэ удыяпэ тэ янэл хась стадоскэ. Ёв гыя пирдал гав и подгыи кэ шэралэскири фэнштра, помангья тэ пьел. Шэрало дыя лэскэ и заракирдя. Нэ ёв ракирдя на сыр ваврэ шэралэса, наками. Шэрало пучья лэстыр лыл, лыл на сыс. И лэс зарикирдэ, ками тэ отлыджян дрэ газдуны. Шэрало выкэдыя дрэ конвоирэ сотсконэс и акана пэстэ дро кхэр сыклякирдя лэс, ячякири зарикирдэ манушэс машкир гаджендэ, — гаджэ газдынэ лэс про арманя.
Нэ окэ про трэмы выгыя насвалэ якхэнца пхуро, лисицакирэ муеса, прэ саво сыс набарэ клинышкоса чёра, лэскиро пэроро куниндяпэ тэла ситцэво длэнго гад. А пал лэскирэ псикэ сыкадыя штарвэнглытко, саро дрэ чёра сотсконэскиро муй.
— Полыян Якимо? — пучья шэрало сотсконэстыр.
— Со адай тэ на полэс? Саро полыём, банго тэ отлыджяв адалэ манушэс ко шынгало и — бутыдыр ничи. Проракирдя сотско, мари якхэнца гадженгэ.
— А лыл? 
— А лыл мандэ палэ брэк пашло. 
— Нэ шукир, — пхэндя шэрало, и харуви пэскэ пашваро инкэ доракирдя: 
— Джян дэвлэса! 
— Гыям! Свэнто мануш джяса, со-ли?, — сандяпэ сотско прэ арестантостэ. 
— Тумэ грэс бы дэнас, — кашукэс пхэндя одова прэ сотсконэскирэ лава. Шэрало засанядпэ. 
— Грэс? Дыкхэс ту! Тумарэ пшлэс бут адай псирла пиро фэлды, тэ пиро гава... грэн прэ сарэндэ на ухтылла. Проджяса и пэзал...
— Ничи, дадолэ, явэн! — ракирдя сотско. — Ту думискирэса дур амэнгэ? Дэ дэвла биш вэрсты! Амэ туса, свэнто мануш екхатыр доджяса. А одой ту и откхинёса...
— Дрэ шылалы...— откхардяпэ шэрало.
— Адава ничи, — ракирдя сотско, — манушэскэ, кон кхиныя, одова дро бэшыбэ откхинёла. А отэнчя шылалы— дрэ латэ шукир лынаскиро.
Арестанто холяса обдыкхьяпэ прэ пэскирэ конвоиростэ, — одова сандяпэ сарэ илэстыр и откэрдэс.
— Нэ-ка явэн, свэнто мануш! Ячпэ джидэса Василь Гаврилычё! Явэн!
— Дэвлэса, Якимушко!.. Дыкх дрэ сарэ дуй.
— А стрэга, — дро трин! — подчюрдыя сотсконэскэ саво-то тэрно ракло.
— Н-нэ! Чяво мэ тыкно, со-ли?
И ёнэ гынэ. Гынэ пашыл кхэра, гарадынэ кхамэстыр. Мануш дрэ ряса гыя ангил, барэ шагоса, присыклякирдо ко псирибэ, а сотско, зоралэ кхияса дро васт — палал лэстэ.
Ефимушко сыс гаджёро научё, нэ плотно, буґлэ ковлэ мусса, русонэ наґандлэ дро клочья чёрэнца, савэ баринэ самонэ якхэндыр. Лэскиро муй буґлыя дро сабэ и сыкадя жолта данда, а кэ накх скэдэнаспэ бринды, хай ёв камья тэ чихинэ.
Уридо ёв сыс дрэ азямо, лакиро подя сыс подґаздыны тэл кустык, соб ёнэ на плэнтысон дро ґэра, про шэро лэстэ уридо тёмно зэлэно нарто, сыр бэшыбнаристэ би козырькоскиро.
Гынэ ёнэ пиро набаро дроморо, саво, вииндяпэ пиро гив и лэнгири тень ползындя пиро колосьенгиро сувнакай.
Дро дурипэ дыкхно сыс вэш, дро лэво дро дурипэ тырдынэпэ марунэ фэлды: машкир лэндэ пашло кало гавэскиро пятно, пал лэстэ инкэ фэлды, савэ нашадэпэ дрэ голубо дурипэ.
Правонэ стронатыр пало дрэвы, впияпэ дро синё болыбэ обмардо састырэса инкэ на учякирдо краскаса кхангирьякиро шпилё — ёв адякэ блестиндя про кхам, со прэ лэстэ дукхано сыс тэ дыкхэс.
Дро болыбэ кудунякирдэ жаворонкэ, дрэ гив радындлэпэ васильки, сыс дрэван тато. Коли ёнэ гынэ, лэнгирэ ґэрэндыр ґаздыяпэ прахо.
Ефимушко чюнгардыи, затырдыя фальцэтоса. 
Тэ и соскэ адава...
— На ухтылла глос, тэ пхурдэл ла бэргаса! А багандём мэ... Вишэнско сыкляибнари пхэнэлас — нэ-ка, Ефимушко, залыджя! Нэ и затырдаса амэ лэса! Лачё ракло сыс...
— Кон ёв? — кашукэ глосяса пучья мануш дрэ ряса. 
— Вишэнско сыкляибнари... 
— Вишэнско — вурма? 
— Вишэнки — адава, пшала, гав. А одова сыкляибнари Павло Михайлычё. Пэрво мануш сыс. 
Мыя дро трито бэрш... 
— Тэрно? 
— Трианда бэрш на сыс...
— Состыр мыя? 
— Обидатыр, трэби тэ думинэс. 
Гаджё подыкхья пре Ефимушкастэ екхэ якхаса и засандяпэ... 
— Рэндо, дыкхэс ту, камло мануш, адасаво выгыя, сыклякирдя ёв, сыклякирдя эфта бэрш, и лыя тэ кашлинэл. Кашлиндя, кашлиндя, тэ и затоскиндя... Нэ, а тоскатыр, джиндло рэндо, лыя тэ пьел бравинта. Рашай Алексеё на камья лэс, сыр запия ёв, рашай Алексеё лыя тэ дро форо лыл и бичядя — адякэ, хачита, и адякэ — пьела сыкляибнари, адава нашукар. А форостыр прибичядэ лыл и сыкляибнаскирья. Длэнго адасави, шуки, накх баро. Нэ Павло Михалыче дыкхэла — хасибнаскиро рэндо. Холясыя — хаби, сыклякирдём, мэ сыклякирдём... ах, бэнга тумэ! Гыя дрэ састыпнытко, тэ пирдал пандж дывэс и отдыя дэвлэскэ ди... Только и саро...
Кой саво времё ёнэ гынэ ничи на ракири. Вэш ачья пашылыдыр, ёв кажнонэ лэнгирэ шагостыр бария ангил якха и синёнэ цвэтостыр кэрдяпэ зэлэно. 
— Вэшэса джяса? — пучья мануш. 
— Джяса краюшкоса пашвэрста. А со? Папин ту, свэнто мануш, подыкхава мэ прэ тутэ! 
Ефимушко засандяпэ, потринскирдя шэрэса. 
— Ту соскэ? — пучья арестанто. 
— Тэ адякэ, ничи. Ах ту! Вэшэса, ракирла, джяса? Дылыно ту, камло мануш, вавир бы на пучелас, саво погодьварыдыр. Одова явэлас дро вэш и кова...
— Со адасаво? 
— Ничи! Мэ пшала дыкхава тут. Эх ту, ди ту миро! Ту чюрдэ вашо вэш тэ думискирэс! Тукэ манца тэ на марэспэ! Мэ тринэн адасавэн укэдава, а прэ тутэ екхэ вастэса выджява... Полыян?
— Полыём! Дылыно ту! — пхэндя арестанто. 
— Со? Уґалыём мэ тут? — радындяпэ Ефимушко. 
— Ту мануш шматэндыр, савэса трашавэна чириклэн прэ огородо. Со ту ґалыян? — засандяпэ арестанто. 
— Вашо вэш... Полава мэ! Хаби, мэ — адава ту, — сыр яваса дро вэш, дава одой лэс — ман хаби, — дава, тэ и упрастава пиро фэлды, тэ пиро вэша! Адякэ? 
— Дылыно ту, — кэрдя псикэнца одова. — Нэ карик мэ джява? 
— Адава карик камэс, — тыро рэндо... 
— Тэ карик? — ни то холясыя ни то дрэван камья тэ ушунэл пэскирэ конвоиростыр усыкаибэ, карик ёв могискирдя бы тэ джял.
— Мэ тукэ ракирава, карик камэс, — пхэндя Ефимушко.
— Нанэ карик мангэ, пшала, тэ прастав, нанэ карик! — тихэс пхэндя мануш. —
— Нэ! — бипатывакиро проракирдя конвоиро. — Тэ прастас сы карик. Пхув, ёй бари. Екхэ манушэскэ прэ латэ латхэлапэ штэто.
— Тэ тукэ — со? Камэлапэ со-ли, собы мэ прастандыём? — ракирдя арестанто сабнаса.
— Дыкхэс саво! Дрэван ту лачё! Адякэ нашты! Ту упрастаса, а пал тутэ ман тховэна дро бэшыбэ. На, адава на адякэ, ваш ракирибэ пхэндём...
— На, на сан мурш ту... а, лачё, гаджё, — дыи ґондя пхэндя арестанто.
— Адава чячё, кой-савэ мануша кхарна ман юродивонэса... И со лачё мэ гаджё — адава чячё. Просто мэ. Ваврэ мануша уса ракирна фрэнтымаса, а мангэ — со? Мэ мануш екхджино про свэто. Тэ фрэнтынэс лэса — мэрэса и чячипнаса тэ дживэс лэса — мэрэса. Так мэ уса бутыдыр адякэ дро чячипэ.
— Адава шукар!
— А сыр жэ? Ваш со мэ лава тэ фрэнтынав дёса, коли мэ екхджино? Мэ, пшала, вольно мануш, сыр камам, адякэ и дживава, пир пэскиро законо проджява джиибэ... Адякэ-то... А тут сыр кхарна?
— Сыр? Нэ... Вано Иваново... 
— Адякэ! Рашандыр, со ли? 
— Н-на... 
— Нэ? А мэ думискирдём — рашандыр... 
— Адава пиро урибэ, со-ли?
— Окэ-окэ! Ту или прастабнаскиро монахо или обчиндло рашай... А окэ муй тутэ на поджяла, муестыр ту хай хэладо... Дэвэл тут джинэл, саво ту мануш? — И Ефимушко обчюрдыя странникос дыкхибнаса. Одова дыя ґондя, поправиндя нарто про шэро, выкхостя кхамло чекат и пучья сотсконэс!
— Дугано тырдэса? 
— Сыр жэ! Кэр миштыпэ! Ёв вылыя брэкатыр замакхло гоноро и лыя тэ тховэл дрэ пипка дугано. 
— Нэ акэ, тырдэ! Арестанто збандия кэ захачкирды конвоироса ягори, втырдыя дрэ пэстэ чямья. Синё тхуворо гыя дро фано.
— Так савэндыр ту явэса? Мешшянино, со-ли?
— Дворянино, — пхэндя арестанто и чюнгардыя дрэ строна прэ гивэскирэ колосэ, ёнэ сыс ужэ учякирдэ сувнакаса.
— Э-э! Шукар! Сыр жэ адава ту би лылэскиро псирэса?
— А адякэ и псирава.
— Нэ-нэ! Ренды! Нанэ сыкло ґалёв, кэ адасаво рувано джиибэ тыро райканыпэ? Эх ту, рундло мануш!
— Нэ шукар, явэла тэ башэс, — шукэс пхэндя мануш.
Ефимушко барэ тангипнаса роздыкхья билылэскирэ манушэс и думаса тринскирдя шэрэса ракири:
— Мрэ дадорэ! джиибэ кхэлэла манушэса, коли тэ подумискирэс! Адава ґалёв и чячё, со ту э рандыр, пало адава ту и выдыкхэса адякэ. Ґара ту дживэса адякэ?
Мануш райканэ минаса холямэс подыкхья прэ Ефимушкостэ.
— Чюрдэ, ракирава! Со ту приячьян сыр гаджи?
— А ту на холясов! — ракирдя Ефимушко. Мэ адава сарэ дёстыр ракирава... ило мандэ дрэван ковло...
— Нэ и тыри бахт... А окэ со чиб тутэ на пириячи уса маралапэ — адава тыри бибахт.
— Нэ и шукар! Мэ вавир моло и штыл сом... Могискирава и тэ на ракирав, коли мануш на камэл тэ шунэл миро ракирибэ.
А холясоса ту ивья... Со мэ банго, со тукэ пригыяпэ прастабнариса тэ дживэс?
— Арестанто тэрдыя и адякэ стасадя данда, со сыво шшетина прэ лэскирэ чямья тэрдыя ершоса. Ёв подыкхья прэ Ефимушкостэ ґэрэндыр жыко шэро захачимэ холяса дро якха.
Нэ Ефимушко на поддыкхья адава, а ёв гыя буґлэ шагоса.
Прэ муй чибалэ сотникостэ пасия дума. Ёв дыкхья упрэ, катыр чидяпэ жаворонкэнгирэ багибэна и пришолякирлас чириклэнгирэ багибнаскэ.
Подгынэ ко вэш. Вэш тэрдо сыс калэ вантаса — ни савэ годлыпэна на сыс шундлэ лэстыр. Кхам бэшэлас, лэскирэ бангэ лучи лолякирдэ дрэван дро пурпуро тэ сувнакай. Дрэвэндыр лыджия кхандунэ киндыпнаса, вэшытко тихима бияндя со-то дарано.
Коли кало вэш тэрдо ангил якха и дрэ лэстэ саро штыл и кажно дрэво сыр бы пришунэлапэ кэ со-то, адай сыкадёла, со саро вэш пхэрдо варисоса то джидэса, нэ со адава джидо гарадыя прэ времё. Дужакирэса, со екхатыр выджяла лэстыр со-то дрэван баро наполыно ваш манушэскири годы, выджяла и заракирла зоралэ глосяса ваш барэ природакирэ наджиндлэ никонэскэ лакирэ кэрибэна...
II
Подгынэ ко вэш, Ефимушко и лэскиро спутнико бэшлэ прэ чяр тэ откхинён. Арестанто стырдыя псикэндыр гоно и пучья сотникостыр:
— Маро камэс? 
— Дэса, так хава, — откхардяпэ Ефимушко.
Ёнэ ничи на ракири лынэ тэ хан маро. Ефимушко хая насыго и уса дыя ґондя, дыкхи карик то дрэ фэлда, дро лево пэстыр, а лэскиро спутнико, дрэван залыно сыс хабнаса, хая сыго и уса дыкхья про лабо маро. Фэлда калыя, марэ хаськирдэ пэскиро сувнакуно блеско, ачлэ розовата — жолтонэнца; юго западостыр гынэ рискирдэ тучи, лэндыр прэ фэлда пынэ тени и ползындлэ пиро колосэ ко вэш. Дрэвэндыр адякэ жэ ползындлэ прэ пхув тени и лэндыр про ило пасия сави-то мэнька.
— Слава тукэ, дэвлалэ! — помангьяпэ Ефимушко, скэдыи дрэ азямоскири подя марэскирэ катэрорэ и крошки злыя чибаса вастэстыр. — Дэвэл чялякирдя — никон на дыкхья, а кон и дыкхья, так ничи на пхэндя. Пшала! Побэшаса адай мардоро? Яваса инкэ дрэ шылалы?
Пшал бэстя.
— Нэ, окэ! Штэто дрэван лачё, дрэ годы мандэ адава штэто... Гэнакэ одой дрэ лево рангиро Тучковонэнгиро кхэр сыс тэрдо.
— Кай? — екхатыр пучья арестанто, обрисии одорик, карик сыкадя вастэса Ефимушко.
— А гэн — палэ одоя бэргица, Адай саро пашыл лэнгиро. Барвалэ рая сыс, нэ сыр э воля выгыя — хасинэ... И мэ лэнгиро сомас, — амэ сарэ адай лэнгирэ самас. Барэ рая сыс... Полковнико кокоро — Александро Никитычё Тучково. Чявэ сыс: штар раклэ карик сарэ акана кэрдэпэ? Сыр балваляса розлыджия манушэн, сыр осеняса листэ. Екх только Ивано Александровичё джидо — окэ мэ тут кэ ёв и лыджява, ёв амэндэ становонэса... Пхуро.
Арестанто засандяпэ. Сандяпэ ёв кашукэс, колын и пэр лэстэ куниндлэпэ. Муестыр рискирдалынэ кашукэ звукэ, сыр бы джюклэскирэ.
Ефимушко даранэс поёжындяпэ и потырдыя пэскири кхия кэ пэ и пучья лэстыр:
— Ту со адава? Лэла тут со ли?
— Ничи... адава адякэ! — пхэндя арестанто. — Джин ракир...
— Так окэ, рэнды — сыс адалэ рая Тучковы и нанэ лэн... Савэ мынэ, савэ хасинэ, адякэ ни шуныбэ, ни ракирибэ ваш лнэгэ нанэ. Екх адай сыс само тыкныдыро, Виктороса кхардэ... Витькаса. Товаришши амэ лэса самас... Дрэ одоя пора сыс амэнгэ лэса бэрша по дэшуштар... Адасаво раклоро сыс, рипир дэвлалэ лачипнаса лэскиро диёро. Панори жужо.
Адякэ окэ саро дывэс и прастала, окэ и журчинэ... Кай то ёв акана? Джидо или на?
— Соса дрэван лачё сыс? — пучела Ефимушкос.
— Сарэса! — пхэндя Ефимушко. — Гожыпнаса, годяса, ковлэ илэса... Ах ту мануш, ди ту миро, лачи мурица. Подыкхэсас ту одова моло, прэ амэндэ... Ай, ай, ай! Дрэ савэ амэ кхэлыбэна на кхэлдям, саво лачё джиибэ сыс, тэ мэрэс на трэби. Задэлас годла — Ефимушко! Явэн прэ охота — Карэдын лэстэ сыс — дад лэcкэ дыя и мангэ карэдын стырдэла. Заджяcа амэ адава дро вэш дывэса про дуй-трин. Яваса кхэрэ — лэс прокэдэна, ман вычингирна; дыкхэса, про вавир дывэс вавир со: Ефимушко, пало грибы. — Чириклэн амэ похаськирдям — тысэнцэ. Грибы адалэ скэдыя пудэнца. Бабочкэн, жукэн, ёв ухтыллас, дро коробки, про булавки пусавэлас... Шукар. Сыклякирдя ман лылварипнаскэ... Ефимко, ракирла, — мэ тут тэ сыклякирав лава. Сыклякир! Нэ и лыя... Ракир, хачита, — а. Мэ годлава — а-а. Сабэ! Ангил мангэ адава рэндо дро сабэ сыс — прэ со ёв, лылварипэ, гаджескэ?.. Нэ, а ёв ман уракирла: «про адава, хачита, тукэ дылынэскэ и воля дыны, собы ту сыклыян... Лэса, хачита, лылварипэ тэ джинэс, — уґалёса, сыр тэ дживэс трэбинэ и кай чячипэ тэ родэс»... — Джиндло тыкно раклоро — пирилэла, галёв, шуны, со пхурыдырэ ракирдэ и кокоро лыя тэ ракир... Нанэ адава чячё... Дро ило ёв, лылварипэ, ило и чячипэ сыкавэла... Лэстэ — якха барэ... Так окэ сыклякирла ёв ман... адякэ приячья кэ адава рэндо, — тэ дыхинэл мангэ надэла. Замэнчиндя. Мэ мангава. 
Витя, хамэ, мангэ лылварипэ нанэ тэло зор, на могискирава мэ лэс тэ полав... Так ёв прэ мандэ сыр загодлэла. Дадэскирэ чюпняса зачингирава — сыклёв. Нэ сыклёвава... Екхвар упрастандыём сыкляибнастыр. Так ёв ман карэдыняса родыя саро дывэс — карье камья тэ дэл. После ракирла мангэ, хачита, латхавас тут адава моло, карье давас. Окэ саво холямэ сыс! Чячюно рай... Камья ёв ман; хачкирдо ди... Екхвар о дад мангэ цунгленца думо счингирдя, а сыр ёв, Витя, удыкхья адава яви кэ амэ дро кхэр, — мрэ дадорэ — со выгыя. Муй саро парно кэрдяпэ, затринскирдяпэ, стасадя васта и ко дад джяла. Адава, хачита сыр ту могискирэса? Дад ракирла — Мэ дад! А-а! нэ, шукар, екхджино мэ туса на сладинава, а о думо тутэ явэла адасаво сыр Ефимушкастэ. Зарундя пхэны адалэ лава и упрастандыя... И со ж ту пхэнэса, свэнто мануш? Зрикирдя пэскиро лав. Кхэритконэн пэскирэн, ґалёв, подракирдя, со-ли. Только екхвар о дад явья кхэрэ, дэла ґондя: лия гад тэ элэл, а ёв лэстэ пришутия ко думо... Розхолясыя прэ мандэ дад дрэ адава моло — пал тутэ ракирла мэнька хава, раскиро ту харто. И зоралэс ёв мангэ задыя... Нэ, а ваш адава, со мэ раскиро харто, адава ёв на чячё пхэндя, — мэ адасавэса на сомас...
— Чячё, Ефимо, на санас! — пхэндя арестанто и саро затринскирдяпэ — адава и акана дыкхно, на могискирдян ту тэ явэс раскирэ хартоса — сыр то сыгэс доракирдя ёв.
— Адава чячё! — пхэндя Ефимушко. Мэ камьём лэс, Витяс... Адасаво таланоса раклоро сыс, сарэ лэс камлэ, на екх мэ... Лэлас тэ ракир адасавэ барэ ракирибнаса... на рипирава мэ лэн, трианда бэрш ґалёв прогыя одолэ поратыр... Ах, дэвлалэ. Кай-то ёв акана... Ґалёв, коли джидо, баро штэто залэла, а могискирла дро налачё джиибэ... Джиибэ манушэнгиро адасаво. Кэрадёла ёв, кэрадёла, а уса ничи на выджяла... А мануша хасёна... танго манушэн, дрэван танго. — Ефимушко, пхарэс дыя ґондя и змэкья шэро прэ колын...
— А ман тукэ танго? — пучья арестанто, и муй лэскиро учякирдяпэ святлонэ, ковлэ радаса.
— Сабнытко мануш! — пхэндя Ефимушко, — сыр тут тэ на тангинэс? Со ту адасаво, коли тэ подумискирэс? Псирэса ту, так ґалёв, нанэ тутэ ничи пэскиро прэ пхув ни вэнгло ни пхув... а могискирла инкэ и баро грэхо лыджяса пэса — кон тут джинэл? Чёроро ту екх лав...
— Адякэ, — пхэндя арестанто... И ёнэ пириячлэ тэ ракирэн. Кхам ужэ бэстя и тени ачлэ гэнстыдыр. Дро фано кхандыя киндэ пхувьяса, цвэтэнца и вэшэскирэ плесняса... Длэнго сыс бэшлэ ничи на ракири.
— А сыр адай на шукар — а уса-таки трэбинэ тэ джяс. Амэнгэ инкэ охто вэрсты тэ джяс... Нэ-ка, дадолэ, ґаздэпэ.
— Побэшаса инкэ набут, — помангья дадо...
— Тэ мэ ничи, мэ кокоро камам ратяса пашыл вэш тэ бэшав... Только коли жэ амэ яваса дро ґаздуны? Закошэна ман, хаби ратяса явнэ.
— Ничи, на закошэнапэ... 
— Ту со-ли лав зачюрдэса, — засандяпэ сотско. 
— Могискирава. 
— Нэ? 
— А со? 
— Сасапэ ту! Ёв тукэ, станово, задэла перцо. 
— Марлапэ? 
— Холямэ. И зорало — дэла вастэса дро кан, а выджяла уса екх сыр бы чиндляса пиро ґэра. 
— Нэ амэ лэскэ здыбэ даса, — пхэндя арестанто, пшалыткэс помари конвоирос пиро псико. 
Адава на покамьяпэ Ефимушкоскэ. Сыр-нисыр, а ёв сатаки пхурыдыро и адава мануш банго тэ на бистрэл, со Ефимушкостэ пало брэк сы медно бляха... Ефимушко уштя про ґэра, лыя дро васта пэскири кхия, убладя бляха прэ колын и пхэндя:
— Ушты, явэн! 
— На джява! — пхэндя арестанто. 
Ефимушко нашадяпэ адалэ лавэндыр, вылучкири якха, паш мэнта сыс штыл, на джины — состыр арестанто ачья адасаво?
— Нэ, на дылнёв, явэн! — пхэндя ёв. 
— На джява! — инкэ моло пхэндя арестанто.
— Сыр адава ту на джяса? — задыя годла Ефимушка холяса.
— Адякэ. Камам тэ ратькирав адай туса... Нэ-ка росхачкир яг...
— Мэ тукэ дава ратькирибэ. Мэ тукэ адасави яг про думо росхачкирава, — про вэко на забистрэса. Трашадя Ефимушко. Нэ кокоро думискирдя: ракирла мануш — на джява, а кокоро дро марибэ лэса на джяла, пашло пэскэ прэ пхув и бутыдыр ничи. Сыр адай тэ явэс?
— На дэ годла, Ефимо, — пхэндя арестанто.
Ефимушко ачья штыл и тэрдыи ангил пэскирэ арестантостэ дыкхья прэ лэстэ буґлэс откэрдэ якхэнца. И одова прэ лэстэ дыкхья, дыкхья и сандяпэ. Ефимушко пхарэс думискирдя — со акана трэбинэ тэ кэрэс?
Состыр адава прастабнари, адасаво холямо, екхатыр розбалындяпэ? А со, коли тэ пэрав прэ лэстэ тэ скрэнцынав лэскэ васта, тэ дав молы дуй пиро мэн, тэ и саро. И самонэ холямэ глосяса, сави сыс дрэ лэстэ, Ефимушко пхэндя:
— Нэ ту, схачкирды момолы, окэ со — попхутиян и явэла! Ушты! А то мэ тут спхандава, тай отэнчя джяса, — подарэса. Полыян? Нэ? дыкх — тэ марав лава.
— Ман? — засандяпэ арестанто. 
— А ту со думискирэса? 
— Витяс Тучковонэс, ту, Ефимо, тэ марэс лэса? 
— Ах ту — вэрго, — задыя годла Ефимушко, тэ со ту дрэ чячипэ адава? Со ту причивэсапэ мангэ? Акэ тукэ, патява.
— Нэ явэла тэ годлэс, Ефимушко, трэби тукэ тэ уґалёс ман, — пхэндя арестанто и уштя прэ ґэра. Яв здрово, со ли!
Ефимушка подыяпэ палэ протырдынэ кэ ёв вастэстыр и дрэ сарэ якха дыкхья дро муй пэскирэ арестантоскэ. Отэнчя ушта лэстэ затринскирдэпэ и саро муй стырдыяпэ...
Викторо Александровичё... и чячё ґалёв, тумэ адава? — пучья ёв.
— Камэс — лыма сыкавава? А то — фэдыр сарэстыр пхураныпэ взрипирава... Нэ-ка рипирэса, сыр ту дрэ Раменско вэш дрэ руваны колбань попыян? А сыр мэ палэ чириклэндэ гыём про дрэво и убладыём про суко шэрэса тэлэ? А сыр амэ пхурьятэ Петровнатэ о сливки чёрдям? И парамыси ёй амэнгэ роспхэндя?
Ефимушко пхарэс бэстя прэ пхув и рознашадэс засандяпэ?
— Патяндыян? — пучья лэс арестанто и бэстя пашыл лэстэ, задыкхи лэскэ дро муй и тходя про псико лэскэ пэскиро васт. Ефимушко сыс штыл. Пашыл лэндэ ачья кало. Дур, кай-то дро вэш дыя годлы ратитко чирикло.
— Сож, Ефимо, — на сан радо, со удыкхьян?
Или радо? Эх ту... свэнто ди! Сыр санас ту чяворэса адякэ и ачьянпэ... Ефимо? Тэ ракир, со-ли, чюдовишшё камло.
Ефимушко лыя дрэван тэ сморкинэлпэ дрэ свитакири подя...
— Нэ пшала! Ай, ай, ай! — укороса качиндя шэрэса арестанто. Со адава ту? Ладжя! Тукэ про шовто дэшытко бэрш джяла, а ту адасавэ ничи на мол рэндэнца лэспэ? Чюрдэ! — и ёв облыя сотсконэс пало псикэ, локхэс потринскирдя лэс. Сотско засандяпэ тринскирдэ глосяса и заракирдя, надыкхи прэ пэскирэ соседостэ:
— Тэ мэ со?.. Радо мэ... Так адава ту сан? Сыр мангэ дрэ адава тэ патяв? Адасаво рэндо! Витя... и саво ту ачьян. Дрэ шылалы... Лыла нанэ... Марэса чяравэсапэ... Дугано нанэ... Дэвлалэ! Адякэ ли банго тэ явэл. Колиб адава мэ тэ явав... а тумэ б хоть сотсконэса... и то локхыдыр. А акана со жэ выгыя? Сыр мангэ тэ дыкхав дро якха тумэнгэ? Мэ уса ваш тумэнгэ радостяса рипирдём... Витя — взрипирава мэ со сыс... Так ило заиздрала. А акана лэ-ка. Дэвлалэ. Коли адава манушэнгэ тэ роспхэнэс — на патяна.
Ёв ракирдя, дыкхи прэ пэскирэ ґэра и уса ухтылласпэ вастэса пало колын, и пало кирло.
Ту манушэнгэ пал саро адава и наракир, на трэбинэ. И пириячь... Пал мандэ на дар... Лыла мандэ сы, мэ на сыкадём лэн шэралэскэ, соб тэ на уґалён ман адай... Дрэ шылалы ман пшал Ваничка на тховэла, а помогискирла мангэ прэ ґэра тэ тэрдёвав... Ячявапэ мэ лэстэ и ласа амэ туса отэнчя прэ охота тэ псирас... Дыкхэс сыр шукир саро кэрлапэ? Витя ракирдя камлэс и адасавэ глосяса, савьяса барэ ракирна раклорэнгэ. Прэ встречя тучякэ вэшэстыр выгыя чён и тучякирэ край обчидэпэ рупэса, лэскирэ лучендыр прилынэ ковлэ оттенки. Дро марэ дынэ годлы перепёлы, кай то годлыя коростелё... Ратякиро калыпэ тэрдыя уса гэнстыдыр.
— Адава чячё... заракирдя Ефимушко, — Ивано Александровичё пэскирэ пшалэскэ порадысола и тумэ отэнчя вджяна дрэ джиибэ. Адава уса адякэ... И прэ охота джяса... Только уса на одова... Мэ думискирдём, тумэ савэ рэнды дро джиибэ скэрна. А выгыя — гэн со...
Витя Тучково засандяпэ.
— Мэ, пшала Ефимушко, дрэван бут рэнды скэрдём... пэскири фелатинакири чясть проджиндём, прэ буты на уджиндёмпэ, сомас актёроса, отэнчя кокоро рикирдём актёрэн... отэнчя прохачиём, сарэнгэ забандиём, впутындёмпэ дрэ екх история...! Саро сыс... И — саро прогыя.
Арестанто потринскирдя вастэса и засандяпэ.
— Мэ, пшала Ефимушко, акана на сом рай... высастякирдёмпэ адалэстыр. Акана амэ туса и адякэ задживаса. Тэ нэ, отжидёв!
— Мэ ничи... — заракирдя Ефимушко стасадэ глосяса, — ладжяво мангэ только. Ракирдём мэ тумэнгэ адай саро адасаво... налаче лава... Гаджё, кокоро джинэс... Так ракирна, ласа тэ ратькирас адай? Мэ яг ростховава...
— Нэ-ка ростхов.
Арестанто вытырдыяпэ прэ пхув, упрэ колынэса, сотско гыя дро вэш, катыр сыго роздыяпэ сукэнгиро пхагирибэ. Ефимушко сыг рисия каштэнца, а пирдал мэнта прэ тыкны бэргица захачия ягори.
Пхуранэ товаришши думаса дыкхнэ прэ латэ, бэшы екх ангил екхэстэ и тырдынэ кирки.
— Амэ акана сыр отэнчя — тангипнаса ракирдя Ефимушко.
— Только времё на одова, — пхэндя Тучково. — Джиибэ ачья крэнтыдыр... Гэнакэ сыр тумэн... обпхагирдя... 
— Нэ адава инкэ наджиндло — ёв ман или мэ лэс... засандяпэ Тучково. 
Ачья штыл... 
Пашыл лэндэ сыс вэшэскири калы учи ванта, шукир хачия ягори, пашыл латэ кхэлдэ тени и ангил фэлда пашло сыс гэнсто калыпэ...