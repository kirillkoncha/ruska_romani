Э-морёстыр пхурдыя шылалы балвал и розлыджия пиро фэлды гожо мелодия.
Балваля янэна пэса дрэвоскирэ листы и чюрдэна дрэ яг:
Осенякири рат сыс дрэван калы. Ангил мандэ Макаро Чюдра, пхуро ром. Ёв ракхэла грэн пэскирэ таборостыр, саво росчюрдыяпэ адай пашыл амэндэ.
На дыкхи прэ одова, со шылалы балвал роскэрдя лэскиро дро бала калын и марла лэс, ёв пашло дрэ гожо, зоралы поза, муеса кэ мэ и тырдэла пэскирэ барэ пипкатыр кирки, дыкхэла карик-то пирдал миро шэро дрэ калы фэлда и напирьячи ракирла манца.
— Адякэ ту псирэса? Ада шукар! Ту лачё джиибэ выкэдыян пэскэ, чириклэса дживэса. Адякэ и требинэ: псир и дыкх, кхинёса тэ дыкхэс, пасёв и мэр — окэ и capo.
— Джиибэ? Ваврэ мануша? — ракирдя дурыдыр ёв, на ками вышундя миро ракирибэ прэ лэскиро «адякэ и требинэ». Эгэ! А тукэ со жыко адава? Ту кокоро джиибэ! Ваврэ мануша дживэна би тыро и продживэна би тыро. Ту дэса пэскэ дума, со ту конэскэ то сан треби? Ту на маро, на кашт и на треби ту ни конэскэ.
— Тэ сыклёс и тэ сыклякирэс, ракирэса ту? А ту на джинэс, сыр тэ высыклёс тэ кэрэс манушэн бахталэнца? На, на джинэс! Ту англэдыр ячь сыво, тэ отэнчя и ракир, со треби тэ сыклякирэс: Кэ со тэ сыклякирэс? Сарэ джинэн, со лэнгэ треби. Савэ годьварэдыр, одолэ лэна, со сы, савэ би годякирэ — одолэ ничи на лэна и каждо кокоро сыклёла.
— Сабнытка ёнэ одолэ, тырэ мануша. Смардэпэ кхэтанэ и тасавэна екх екхэс, а о-штэты прэ пхув энакэ кицы, — и ёв буглэс розлыджия э вастэнца пирэ фэлда. — И сарэ бутякирна. Палсо? Конэскэ? Никон на джинэл. Дыкхэс, сыр мануша оббутякирна пхув и дэса дума. Окэ ёв кхамлёла и нашавэла э-зор пэскири дрэ пхув, а отэнчя пасёла дрэ латэ. Ничи пал лэстэ на ачелапэ, ничи ёв на удыкхэла пэскирэ фэлдатыр и мэрла, сыр бияндыя, — дылынэса.
— Со-жэ, ёв бияндыя пало одова, co-ли, собы тэ порандэл э-пхув и тэ мэрэл, на кэри кокоро пэскэ колбань?
Со ёв кэрэла пэса? Токо тэ утасадёл, коли набут явэла погодьварэдыр.
— А мэ, окэ дыкх дрэ пандждэша охто бэрш адакицы дыкхьём, со коли тэ чинав capo адава прэ папира, то дрэ тысенцы адасавэ ґонэ, сыр тутэ ґоно, на учивэсас. А нэка, пхэн, дрэ савэ ту штэты санас? И на пхэнэса. Ту и на джинэс адасавэ штэты, кай мэ сомас. Адякэ треби тэ дживэс: джя, джя - и capo адай. Дрэван на тэрдёв про екх штэто. Палсо тукэ тэ тэрдёс? Энакэ сыр дывэс и рат прастана, екх палэ екхэстэ пиро пхув, адякэ и ту праста э-думатыр пало джиибэ, собы тэ роскамэс ла. А лэса тэ дэс пэскэ э-дума — розкамэса джиибэ. Адава уса адякэ, и манца адава сыс. Эгэ!.. Исыс, миро соколо.
— Сомас мэ бэшло дро бэшыбэ, дрэ Галичина. Палсо мэ дживава про свэто? — дыём дума мэ. Дрэван пхарэс мангэ сыс дро бэшыбэ, миро ту сокало, — и лыя ман э-менька пало ило. Сыр подыкьхьём мэ э-фэнштратыр прэ фэлда, лыя и стасадя лэс сыр убладэнца. Кон пхэнэла, палсо ёв дживэла? Никон на пхэнэла, соколо! И тэ пучес пэс пало адава на треби. Джив, и capo адай. И псир тэ дыкх пашыл пэстэ. Окэ и э-менька на лэла. Мэ одова моло набут на гасадыём прэ кустык. Окэ сыр!
— Ракирдём мэ екхэ манушэса. Холямо мануш, тумарэ руссконэндыр. Треби, ракирла ёв, тэ дживэс на адякэ, сыр тукамэс, адякэ, сыр пхэндло дрэ дэвлытко лав. Дэвлэскэ кэрэса, со ёв припхэндя, и ёв дэла тукэ capo, со помангэса лэстыр. А кокоро ёв capo розрискирдо. Мэ и пхэндём лэскэ, собы ёв нэво урибэ тэ помангэл э-дэвлэстыр. Розхолясыя ёв и протрадыя ман, кошыбнаса. Ангил адава ёв ракирдя, со треби тэ забистрэс манушэскири холы и треби тэ камэс лэн. Окэ и простинэлас ман, коли миро ракирибэ ваш лэскэ на лачё. Нэ и сыклякирибнаскиро! Сыклякирна ёнэ набут тэ хас, а кокорэ хана по дэш молы дро дывэс.
Ёв чюнгардыя дрэ яг и лыя тэ замарэл дрэ пипка кирки. Балвал рундя. Дро калыпэ гогочиндлэ о-грая. Э-таборостыр шундлы сыс лачи гилы. Ада багандя гожо Нонка, Макароскири чяй. Мэ джиндём лакири глос, гэнсто, колынытко. Дрэ адая глос шундло сыс саво—то дукхалыпэ, саво-то камаибэ. Прэ лакиро романо муй замыя нартыпэ, а дрэ калэ якха хачия сави-то яг.
Макаро подыя мангэ пипка.
— Тырдэ! Шукар багала чяй? То-то! Камьян ту, собы адасави тут покамья? На? Шукар! Адякэ и треби. На патя чяенгэ и рикирпэ лэндыр дурэдыр. Чякэ тэ чямудэлпэ фэдыр, сыр мангэ э кирки тэ тырдав, а чямудыян ла - и мыя воля дрэ тыро ило. Припхандэла ёй тут кэ пэ соса-то, со на вдыкхэса, а тэ порискирэс нашты. И отдэса ту лакэ capo ди. Чячё! Ракхпэ чяендыр! Хохавэна. Камам, — ракирла ёй бутыр сарэстыр про свэто, а нэ-ка, упусав ла сувьяса, — ёй розрискирла тукэ о-ило. Джином мэ! Эгэ, кицы мэ джином! Нэ, соколо, камэс пхэнава екх быль? А ту ла зарипир, и сыр зарипирэса — вэко пэскиро авэса вольнонэ чириклэса.
«Исыс прэ свэто Зобаро, тэрно ром, Лойко Зобаро. Сари Венгрия и Чехия, и Словакия, и сарэ, со пашыл морё, — джиндлэ лэс, — мурш сыс чяво! На сыс пир адалэ гава, адасавэ дрэ савэ бы пандж или дэш мануша на дынэ лэскэ совэл ту умарэн э-Лойкас, а ёв пэскэ джиндя. Коли ужэ лэскэ покамьяпэ грай, адякэ бут хэладэн чив тэ ракхэн адалэ грэс — са екх Зобаро лэс чёрла, Эге! Ни конэс тыр на дарандыя? Нэ явэл кэ ёв о-банг сарэ пэскирэ бэнгэнца так ёв коли бы на мэкэлас дрэ лэстэ чюри, то чячюнэс дрэван покошэласпэ, и со бэнгэнгэ дэлас-бы дрэ муя. Адава ужэ адякэ?
«И сарэ рома лэс джиндлэ или шундлэ пал лэстэ. Ёв камья токо э-грэн и ничи бутыр, и то набут лодэлас, тэ и бикнэлас, а о-ловэ, кон камэл, одова и лэ. Лэстэ на сыс свэнтытко. Треби тукэ лэскиро ило — ёв кокоро бы вырискирлас э-колынэстыр и тукэ отдэлас, токо бы тукэ адалэстыр шукар тэ явэл. Окэ ёв саво сыс!
«Амаро таборо лодыя пирэ Буковина. Адава сыс бэрш дэш одолэскэ палэ. Екхвар — ратяса вэснакиро — бэшлэ амэ: Мэ, Данило хэладо, со э-Кашутоса дрэ хэладэ кхэтанэ мардяпэ, и Hypo пхуро, и сарэ ваврэ, и э-Радда, -- Данилоскири чяй.
«Ту э-Нонка мирья джинэс? Кралица—чяй! Нэ, а э Радда, ласа нашты тэ сравнинэс — дрэван бари бахт Нонкакэ! Пал латэ, адалэ Раддатэ, лавэнца ничи и на пхэнэса. Галёв, лакиро гожыпэ могискирна токо по скрипки тэ сбшавэн, нэ и то токо одова, кон адая скрипка, сыр пэскиро ди, джинэл.
«Бут пошутькирдя ёй муршэнгирэ илэ; дрэван бут! Прэ Марава екх магнато, пхуро, длэнгобалэ- урябэ сыдо сувнакаса, про пашваро сабля сыр черкашт. Бэшло прэ грэста и дыкхэла, тринскирлапэ, сыр прэ яг. А гожо ёв сыс, сыр бэнг дрэ свэнко, урибэ сыдо сувнакаса, про пашваро сабля сыр гэн хачёла, — баро сыс рай пхуро! Дыкхья, дыкхья, тэ и рикирла Раддакэ. Гей! Чямудэ, ґоно ловэ дава. — А ёй отрисия дрэ строна, тэ и capo.
«На кошпэ, коли на шукар пхэндём. Вздыкх на холямэс прэ мандэ, — и ёв чюрдыя кэ лакирэ ґэра ґоно ловэ — баро ґоно, пшала. А ёй лэс бутто наками ґэраса счырдыя дрэ блата. Окэ саво рэндо.
«Эх, и чяй. — зоралэс дыя ёв ґондя и чюпняса пирэ грэстэ, — токо о пыло выґаздыяпэ тучяса.
«Прэ вавир дывэс инке авья. «Кон лакиро дад? дэла годла пиро таборо. Данило выгыя... «Бикин э-чя! Со камэс лэ! А о Данило и пхэнэла лэскэ —Адава токо о-рая бикнэна capo пэскирэ балычендыр жыко пэскиро ладжяипэ, а мэ Каштуноса дро хэладэ мардёмпэ и ни coca на тамисякирава!».
Сыр рыч ґаздыя годла ёв, тэ ухтылдяпэ палэ сабля. Нэ кон-то амэндыр утходя хачьякирдо сунгрависто о-дро кан э-грэскэ и ёв улыджия лэс. А амэ злыямпэ э штэтостыр тэ и гыям. Дывэс джяса и дуй, дыкхаса — дотрадыя ёв! «Гей, тумэ, — ракирла, аигил дэвлэстэ и тумэндэ мэ на хохавава, отдэнте э-чя пал мандэ палором: capo тумэнца роскэрава, барвало мэ дрэван!» А кокоро хачёла и, сыр чяр тэло балвал, тринскирлапэ дрэ зэн. Амэ дыям пэскэ дума.
«А нэ-ка, чяй, ракир!» —пхэндя пэскэ дрэ вэнцы о-Данило.
«Коли орлица ко вороно дрэ гнязда пир пэскири воля тэ вджял, coca бы ёй ачелас?» — пучья амэн Радда.
«Засандяпэ Данило и амэ сарэ лэса.
«Шукар, чяй! Шундян, рая? На джяла о-рэндо. Родэ, мро рай, пэскэ, адасавья сави кокори джяла. И гыям амэ ангил.
«А адава рай ухтылдя стады, чюрдыя ла дрэ пхув и традыя грэс, адякэ, со пхув заздрдандыя. Окэ ёй сави сыс Радда, соколо!
«Екхвар ратяса бэшлэ амэ и шунаса — башаибэ джяла пирэ фэлда. Лачё башаибэ! О-рат захачёлас дрэ трупо лэстыр и кхардя ёв карик-то. Сарэнгэ — амэнгэ адалэ башаибнастыр закамьяпэ вари-со то адасаво, со и тэ дживэс на треби, а коли и тэ дживэс, так-тагаренца прэ сари пхув, миро соколо!
«Нэ окэ э-калыпнастыр выджяла о грай, а прэ лэстэ мануш бэшло и башавэла, подгыи кэ амэ. Тэрдыя пашыл яг, пирьячья тэ башавэл, салапэ и дыкхэла прэ амэндэ.
«Эгэ, Зобар, ада ту!» — дыя годла Данило радостяса. — Энакэ ёв Лойка Зобаро!
«О-барэ вэнцы пасинэ про псикэ и спхандлэпэ крэнцонэ балэнца. О-якхэ, сыр чергэня, хачёна, а о-муй — баро кхам, бахт тэ дыкхав. Манушваро! Сыр екхэ састэрэстыр лэс скэрдэ э грэса. Тэрдо capo, сыр о-дро рат э ягатыр, и блестинэна лэстэ о данда!
Окэ, соколо, савэ мурша сыс! Вздыкхэла тукэ дро якха и лэла тыро ди, и на явэла тукэ адалэстыр ладжяво. Адасавэ манушэстыр ту кокоро кэрэсапэ фэдыр. Набут, пшала, адасавэ манушэн! Нэ шукар, со набут. Бут лачипэ явэлас бы про свэто, адякэ лэс бы и палэ лачестэ на сгинэнас. Нэ шун дурэдыр.
«Радда и ракирла: «Шукар ту, Лойка, башавэса! Кон адава тукэ скэрдя скрипка». А ёв салапэ:
Мэ кокоро кэрдём! И кэрдём ла на каштэстыр, а э колынэстыр тэрнэ чякирэстыр, савья камьём дрэван зоралэс, а о-струны скхудём лакирэ илэстыр! Хохавэла набут э-скрипка, нэ мэ джином сыр тэ рикирав о-дро васта о-смычко. «Джинэс, амаро пшал камэл екхатыр тэ затуманин э чякэ о-якха, собы тэ на захачькирэл лэскиро ило. Нэ тэ на прэ одалатэ попыя. Радда отрисия дрэ строна и, пхэндя: «А ракирдэ мануша, со о Зобаро годявэр и ловко — окэ хохавэна о-мануша! и гыя одотхыр. «Э гожо, ада данда тутэ, сыр сувья! — подыкхья прэ латэ о-Лойка и сыго сгыя грэстыр.
«Явэн, джидэ ромалэ! Окэ и мэ кэ тумэ!
— «Мангаса э гостёс!» — Пхэндя Данило прэ лэскирэ лава. Чямудыямпэ, поракирдям и пасиям тэ совас... Сутэ самас зоралэс. А прэ злоко, дыкхаса, а Зобаростэ о-шэро обпхандло шматаса. Со адава о-грай лэс сутэс э-ґэраса мэладя.
Э-э-э! Полыям амэ, саво адава грай, и засандямпэ дрэ вэнцы, и о-Данило засандяпэ. Со жэ, палсо о-Лойка на молас э-Радда? Сыр ками мэк ёй лачи, нэ явэл, а уса латэ о-ди узко и мелко, и убавл ту лакэ прэ мэн хоть тырдыно сувнакай, уса екх, фэдыр одолэстыр со ёй сы лакэ тэ на явэл.
«Дживаса амэ, тэ дживаса про екх штэто, а о-рэнды амэндэ одо моло сыс лаче, и о Зобаро амэнца. Лачё ёв сыс мануш! И годявэр, сыр пхуром, и джиндя capo, и тэ гинэл джиндя прэ русско и мадьярско чиба. Сыс адасаво, со лэла тэ ракир — веко бы на совавас и уса шунавас лэс! А башавэлас тэ умарэл ман о-громо, коли про свэто кон вавир адякэ башадя! Пролыджяла пиро струлы э-смычкоса — заиздрала тутэ о-ило, пролыджяла вавир моло — замэрла ёв шуныбнастыр, а ёв башавэла и салапэ. И тэ ровэс и тэ саспэ камэлапэ, коли шунэса лэс. Громоса греминэ вольно, джиды гилы, и кокоро о-кхам, одова и дыкх, закхэлла пиро болыбэ тэлэ адая гилы! Окэ сыр, соколо!
«Каждо жыла дро тыро трупо полэлас адая гилы, и capo ту тэрдёсас лакирэ хартоса. И одова моло тэ дэл годла о-Лойко: «дро чюрья, ромалэ!» — нэ и джясас сарэ дрэ чюрья, конэса ёв упхэнэлас. Capo, ёв могискирлас тэ скэрэл э-манушэса, и сарэ лэс камнэ, зоралэс. Токо екх э-Радда на дыкххэлас прэ чявэстэ. И шукар бы, коли екх адава, а то инке и подсалас. Зоралэс ёй залыя пало ило э Зобарос дрэван зоралэс! Дандэнца скрипинэ тырдыи пэс пало вэнцы, Лойко, а якха калэдыр э-ратятыр дыкхэна, а вавир моло дрэ лэндэ адасаво захачёла, со дарано ачела. Уджяла ратяса дур дрэ фэлда о-Лойко и ровэла жыко злоко лэскири скрипка, ровэла — гаравэла Зобароскири воля. А амэ пашлэ тэ шунаса и даса дума: со тэ кэрэс? Джинас, со коли дуй бара екх прэ екхэстэ пэрна, то тэ тэрдёс машкир лэндэ нашты — хаськирна. Адякэ и гыя адава рэндо.
«Окэ бэшлэ амэ сарэ скэдымэ и ракираса пало джиибэн. Скучно ачья, Данило и мангэла э Лойкос: «Збага, Зобаро, гилори, отлыджя о-ило!» Ёв лыджия якхаса прэ Раддатэ, сави пашлы сыс надур лэстыр и дыя пиро струны. Адякэ заракирдя э-скрипка, сыр, чячё дрэ скрипка сыс э-чякиро ило. И забагандя о-Лойко глосяса:
«Гей-гей! О-дро колын хачёла яг,
Адякэ фэлда! сы буглы!
Сыр а балвал, мро борзо грай,
Зоралэ мирэ васта!
«Порискирдя о-шэро Радда и приустя, засандяпэ о-дро якха э чявэскэ. Захачия ёв, сыр яг.
«Гей, гоп-гей! Нэ, пшал миро!
Урняса, со-ль, ангил?
Урьяды фэлда холямэ калыпнаса,
А-одой злоко дужакирла амэн!
Гей-гей! Урняса и дыкхаса дывэс
Взґаздыпэ дро болыбэн!
Нэ токо э комаса на зацэпинэ
Гожо чён!
«Окэ багандя! Никон ужэ адякэ на багала акана! А Радда и ракирла, сыр паны цыдинэ:
Ту бы на урунясас адякэ учес, Лойко, а то пэрэса, тэ дрэ лужа накхэса, о-вэнцы замакхэса, дыкх». Рычеса подыкхья прэ латэ о-Лойко и ничи на пхэндя — зрикирдяпэ чяво и опять забагандя пэскэ.
«Гей-гоп! екхатыр адарик дывэс авэла..
А амэ туса сутэ..
Эй, гей! Амэ туса отэнчя
Схачеваса э-ладжятыр, сыр дрэ яг!»
«Адая гилы! пхэндя Данило, — ни екхвар на шундём. Мэк мандыр о-бэнг пэскэ э-пипка кэрла, коли мэ хохавава.
«Пхуро Hypo поводиндя э-вэнсэнца, и потасадя псикэнца, и сарэнгэ амэнгэ пиро ди сыс муршытко Зобароскири гилы! Токо э-Раддакэ на покамьяпэ.
«Окэ екхвар адякэ э-матхин гудиндя э-чириклэс пиридразниндя», — пхэндя ёй, сыр э-ивэса дрэ амэндэ чюрдыя.
«Можынэ, ту, Радда э-чюпны камэс? — потырдыяпэ кэ ёй о-Данило, а о-Зобаро чюрдыя прэ пхув э-стады тэ и ракирла. Capo кокоро кало, сыр пхув:
«Тэрдёв Данило! Холямэ грэскэ — саструнэ удилы! Отдэ пал мандэ э-чя!»
«Окэ пхэндя лав! засандяпэ Данило, — лэ, коли камэс!»
«Шукар!» проракирдя о-Лойко и ракирла, Раддакэ:
«Нэ, чяй, пошун ман набут, на холясов! Бут мэ тумарэ пханя дыкхьём, дрэван бут! А ни екх на лыя миро ило адякэ сыр ту. Эх, Радда, лыян ту миро ди! Соскэ тэ явэл, адякэ одова и авэла, и нанэ адасавэс грэс, прэ савэстэ можно тэ уджяс кокоро пэстыр! Лава тут дрэ ромня, ангил дэвлэстэ ракирава. Нэ дыкх, мангэ на пиречинэ мэ мануш свободно и лава тэ дживав адякэ, сыр мингэ камэлапэ!
«И подгыя кэ ёй, стасадя о-данда, дыкхи прэ латэ. Дыкхаса амэ, протырдыя ёв лакэ о-васта. Окэ думинаса и уридя о-савари прэ степнонэ грэстэ э-Радда! Екхатыр дыкхаса, взчюрдыя ёв э-вастэнца и дрэ пхув шэрэса лыя!..
«Со адасаво? Сыр пуля э-мардэстыр чиндя дро ило э-чявэс. Адава э-Радда заухтылдя пало ґэра лэс чюпняса тэ и потэрдыя кэ пэ, — окэ состыр пыя о-Лойко.
«И отэнчя пашлы э-чяй, тэ салапэ. Амэ дыкхаса, со авэла, а о-Лойко бэшло прэ пхув и стасадя вастэнца о-шэро, сыр будто дарла, со лэстэ розрискирлапэ о-шэро. А о-отэнчя тихэс устя тэ и гыя дрэ фэлда ни прэ конэстэ на дыкхи.
Hypo и ракирла мангэ: «Дыкх пал лэстэ!» ־ и гыём мэ пал Зобаростэ пирэ фэлда, дро калыпэ ратитко. Адякэ, — то соколо!»,
И о-Макаро вымардя о-пыло пипкатыр и лыя дрэ латэ тэ чивэл кирки. Мэ закэрдёмпэ шукаринькэс дрэ шынель и пасии дыкхьём дрэ лэскиро пхурано муй, кало захачиибнастыр и балвалятыр.
Ёв холямэс покачиндя шэрэса, со то ракирдя пэскэ, тэло накх.
Сыва вэнцы шевелиндлэпэ и балвал трепиндя лэскэ про шэро о-бала. Ёв сыкадяпэ, сыр пхурано дэмбо, обхачькирдо э-блескавицыяса, нэ уса жэ зорало и гордо пэскирэ зорьяса. О-морё ракирдя брэгоса и э-балвал розлыджия лэскиро ракирибэ пирэ фэлда. Нонка ужэ на багандя, а о-тучи, савэ скэдынэпэ про болыбэн, кэрдэ рат калэдыр.
«Гыя о-Лойко змэки о-шэро, ёв подгыя кэ рэкица, бэстя про бар и дыя ґондя, тэ адякэ дыя ґондя, со мандэ о-ило ратэса обчидяпэ э-жалостятыр, нэ, уса жэ мэ на подгыём кэ ёв. Лавэса э бидакэ на помогискирэса — чячё? Бэшло ёв мардо, вавир, трито на шэвелинэпэ — бэшло.
«И мэ пашло надур. Э-рат святло, о-чён, сыр рупэса, обчидя э-фэлда и дурал capo дыкхно.
«Прэ екх мэнта дыкхава: э-табаростыр джяла э-Радда.
«Шукар мангэ ачья! Акэ, мишто! — дава пэскэ дума, муршачка чяй Радда! Окэ ёй подгыя кэ ёв, ёв и на шунэла. Чидя лэскэ про псико васт, встринскирдэпэ о-Лойко, розмэкья о-васта и ґаздыя ошэро. И сыр ухтэла, тэ палэ чюри! Окэ починэла э-чя, дыкхава мэ, тэ и камьём тэ дав годла э-табароскэ, и тэ прастав кэ ёнэ, сыр дрэ адая мэнта, шунава:
«Чюрдэ! о-шэро розмарава!» Дыкхава: а Раддатэ дрэ васта э-карэндын и цэлинэ ёй э-Зобароскэ дрэ чикат. Окэ бэнг чяй! Нэ думинава, ёнэ акана пирэ зор, со явэла дурэдыр?
«Шун — э Радда зачидя карэдын палэ кустык и ракирла э Зобароокэ: «Мэ на тэ умарав тут явьём, а тэ ракирав, Чюрдэ чюри!»
«Лойко чюрдыя, и холямэс вздыкхэла лакэ дро якха.
«Диво адава сы, пшала! Тэрдэ дуй мануша и рувэнца дыкхэна екх прэ екхэстэ, сарэ дуй адасавэ лаче удала мануша. Дыкхэла прэ лэндэ о-парно чён, тэ мэ и capo адай.
«Нэ шун ман, Лойко, мэ тут камам! ракирла э Радда. Одова токо э-псикэнца полыджия, сыр спхандло пиро васта и ґэра.
«Дыкхьём мэ муршэн, а ту муршэдыр и гожэдыр лэндыр. Э-дёса и муеса. Каждо лэндыр слэлас пэскэ о вэнцы сыкав мэ лэскэ э-якхэнца, сарэ ёнэ пэрнас мангэ дро ґэра, коли закамам мэ адава. Нэ со адалэстыр? Ёнэ и адякэ нанэ дрэван мурша, мэ лэн сарэн бы кэравас джювленца. Набут ачеляпэ про свэто муршэн ромэн, набут Лойко. Ни екхвар мэ ни конэс на камьём Лойко, а тут камам. А инке мэ камам э-воля! Э-воля то Лойко мэ камам бутыр тутыр. А би тыро мангэ тэ на дживав, сыр тэ на дживэс и тукэ би миро. Адякэ окэ мэ камам, собы ту тэ явэс миро, и дёса и трупоса, шунэса? Лойко засандяпэ.
Шунава! Шукар иласкэ тэ шунэл тыро ракирибэ! Нэ-ка, пхэн инке!
«А инке окэ со, Лойко: уса екх, сыр ту на крэнцынэпэ, мэ тут спхагирава миро авэса. На нашав — жэ, адякэ о-времё — ангил тут дужакирна мирэ чямудыпэна тэ ласки... Зоралэс мэ тут лава тэ чямудав, Лойка! Пал мирэ чямудыпэна забистрэса ту пэскиро удало джиибэ... И джидэ гиля тырэ, со адякэ радынэна муршэн, на лэна тэ шунэнпэ бутыр пиро фэлды, тэ багас ту лэса камаибнытка лачэ! гиля мангэ, э Раддакэ... На нашав-жэ ивья время — пхэндём мэ адава. Ту атася покоринэсапэ мирэ муршыпнаскэ. Пэрэса мангэ дрэ ґэра ангил сарэстэ табаростэ и чямудэса мангэ право васт, и отэнчя мэ авава тырэ ромняса».
«Окэ со закамья бэнганы чяй! Адава и родэнца шундло ни кай на сыс; токо э дрэ пхураныпэ э-черногорцэндэ адякэ сыс, ракирдэ о-пхурэ, а э-ромэндэ на сыс ниекхвар! Нэ—ка, соколо, выдуминэ со сабнэдыр?
Бэрш лэса тэ пхагирэс со-шэро, на выдуминэса!
Дыя дрэ строна о-Лойко и задыя годла пир сари фэлда, сыр чиндло о-дро колын, Встринскирдяпэ э-Радда, нэ на выдыя пэс.
«Нэ яв здрово кэ атася, а атася ту кэрэса, со мэ тукэ припхэндём. Шунэса, Лойко!»
— Шунава! Кэрава», застониндя Зобаро и протырдыя кэ ёй васта.
«Ёй и на подыкхья прэ лэстэ а ёв зашатындяпэ, сыр спхагирдо балваляса дрэво и пыя прэ пхув.
«Окэ кэ со долыджия э-муршэс проклято Радда. Пхарипнаса мэ прилыджиём лэс дрэ пэстэ.
«Савэ бэнгэскэ треби, собы мануша э-бида бидындлэ? Кон адава камэл тэ шунэл сыр розрискирлапэ горёстыр манушэскиро ило? Окэ и подумискир адай!..
«Рисиём мэ дрэ таборо и роспхэндём пал capo пхуромэнгэ.
«Подуминдлэ о-пхурома тэ и пхэндлэ тэ подумискирэн и тэ подыкхэн, со авэла адалэстыр. А сыс окэ со.
«Коли скэдыямпэ сарэ бельвеляса пашэ яг, авья и о-Лойко. Ёв дрэван вышутия палэ рат, о-якха упынэ; ёв обмэкья лэн и на ґаздыи пхэндя амэнгэ: 
«Окэ саво рэндо, ромалэ. Дыкхьём мэ дрэ пэскиро ило адая рат и на латхьём штэто дрэ лэстэ пхурано вольно джибэн миро. Э-Радда адай дживэла токо и capo адай! Окэ ёй, гожыня Радда салапэ, сыр кралица! Ёй камэл пэскири воля бутыр сыр ман, ,а мэ ла камам бутыр пэскирэ волятыр и решиндём мэ э-Раддакэ тэ пэрав дрэ гэра, адякэ ёй мангэ припхэндя, соб сарэ дыкхнэ, сыр лакиро гожыма чюрыя ко ґэра муршэс Лойкос Зобарос, саво кэ ёй парудя э-чяенца, сыр кречето чириклэнца. А о-тоды ёй авэла мирэ ромняса и лэла тэ ласкин и тэ чямудэл ман, адякэ со мангэ ужэ на закамэлапэ тэ багав тумэнгэ о-гиля, и э-воля пэскири на закамам! Адякэ Радда?»
«Ёв ґаздыя о-якха и подыкхья прэ латэ. Ёй наракири холямэс чюрдыя э-шэрэса и э-вастэнца усыкадя прэ пэскирэ ґэра.
«А амэ дыкхаса и ничи на поласа. Камьяпэ тэ уджяс карик нибудь, токо бы тэ на дыкхэс, сыр о-Лойко Зобаро пэрла о-дро ґэра чякэ, мэк адая чяй и Радда. Ладжяво сыр состыр то тэ и танго.
«Нэ! задыя годла э-Радда Зобароскэ.
«Тэрдёв, на ухтылпэ, дохала инке...» засандяпэ ёв. Сыр састэр зазвениндя — засандяпэ.
«Окэ и capo рэндо, ромалз! Со ачелапэ? А ачелапэ тэ ґалёс, адасаво ли мирэ Раддатэ зорало ило, савэса ёй мангэ сыкадя. Попробинава жэ, простинэн ман, пшалорэ!
— Амэ инке и дума пэскэ на дыям, со камэл тэ кэрэл о-Зобаро, а э-Радда ужэ пашлы сыс прэ пхув и дрэ колын латэ ко само вастытко торчиндя Зобароскири банги чюри. Закирныям амэ.
«А э Радда вырискирдя э-чюри, чюрдыя ла дрэ строна и закэрдя э-рана пэскирэ калэ балэнца и пхэндя:
«Яв здорово Лойко! Мэ джиндём, со ту адякэ кэрэса!..» Тэ и мыя...
«Полыян ли э-чя, соколо? Окэ сави! Тэ розмар ман э-карэдын про веко, бэнганы чяй сыс!
«Эх! И пэрва жэ мэ тукэ дрэ ґэра, крадица гордо!» прэ сари степь задыя годла Лойко тэ и чюрдыяпэ прэ пхув, припыя уштэнца кэ Раддакирэ мулэ ґэра и замыя. Амэ злыям о-стадя и тэрдэ самас штыл.
«Со пхэнэса дрэ адава рэндо, соколо? То-то!
«А Hypo камья тэ пхэнэл: «треби тэ спхандэс лэс!..
«Нэ на ґаздэнаспэ о-васта тэ спхандэс Лойкас Зобарос, ни конэстэ на ґаздэнаспэ-бы, и о-Нуро адава джиндя. Махниндя ёв э-вастэса тэ и отгыя дрэ строна. А о-Данило ґаздыя чюри, сави чюрдыны сыс э-Раддаса дрэ строна, длэнгэс дыкхья прэ латэ и шэвелиндя пэскрэ сывонэ вэнцэнца. Прэ адая чюри инке на закардыя Раддакиро рат, и исыс ёй адасави банги тэ пусады. А отэнчя подгыя о-Данило ко Зобаро и мэладя лэскэ о-дро думо э-чюри дрэ лэскиро ило. Дадэса сыс э Раддакэ пхуро хэладо Данило!
«Окэ сыр! — порисии ко Данило шундлэс пхэндя о-Лойко тэ и угыя тэ дотрадэл э Радда.
«А амэ дыкхьям. Пашлы э-Радда притасадя кэ колын о-васта э-балэнца, и откэрдэ якха лакирэ дыкхнэ дрэ голубо болыбэн, а дрэ ґэра розчюрдыяпэ о-мурш Зобаро, Лойко Зобаро. Прэ лэскиро муй пынэ о-крэнца бала, савэндыр на сыс дыкхно о-муй.
«Тэрдэ амэ самас и думиндям. Тринскирдэпэ пхурэ Данилостэ о-вэнцы. Ёв дыкхья про болыбэ и ничи на ракирдя, а о-Hypo, парно сыр чён, пасия э-муеса кэ пхув и зарундя, тэ адякэ, со лэскирэ пхурэ псикэ заиздрандынэ.
«Исыс адай ваш со тэ ровэс, соколо!
«Джяса ту, нэ и джя пэскирэ дромэса, и на срискир дрэ строна, прямо и джя, можынэ и на хасёса адякэ. Окэ и capo, соколо!
О-Макаро ачья штыл и гарадя о-дро ґоноро э-пипка, закэрдя прэ колын э-чекменё.
Гыя о-брышынд, балвал ачья зоралэдыр, о-морё шуминдя холямэс. Екх палэ екхэстэ поджянас кэ яг о-грая и обдыкхи амэн барэ годьварэ якхэнца, тэрдёнас пашыл лэндэ плотнонэ ангрустяса.
—	Гоп, гоп, эгой! дыя годла прэ лэндэ о-Макаро и похлопиндя э вастэса пирэ мэн пэскирэ камлэ калэ грэс, пхэндя мангэ:
—	Тэ совэс треби! — и отэнчя зарискирдяпэ шэрэса дро чекменё и зралэс вытырдыяпэ прэ пхув, ачья штыл.
Мангэ на камьяпэ тэ совав. Мэ дыкхьём дрэ фэлдытко калыпэн, и дро фано ангил мирэ якха плавиндлэ гожо гордо Радда. Ёй притасадя о-васт пэскирэ калэ балэнца кэ рана про колын и пирдал лакирэ смугла санэ ангуштя капиндя рат капля пирэ капля, пэрлас прэ пхув ятитко лолэ чергэненца.
А пал латэ пирэ шпэра гыя баро мурш Лойко Зобаро, лэскиро муй учякирдэ гэнста крэнцакалэ бала, и якхэндыр пынэ сыгэс, шылалэ и барэ ясва.
О-брышынд гыя зоралэдыр и о-морё багандя мрачно торжэственно гимно дуе гожонэ ромэнгэ Лойкаскэ Зобароскэ и э-Раддакэ, чякэ пхуранэ хэладэскирэ Данилоскирэ.
А ёнэ сарэ дуй крэнцындлэлэ дрэ ратякиро калыпэн, и ни сыр на могискирдя о-гожо Лойко тэ дотрадэл э-гордонэ Радда.
ЕКХВАР ОСЕНЯСА.
Екхвар осеняса мангэ приавьяпэ тэ попэрав дрэ дрзван налачё рэндо. Дрэ форо, карик мэ токо со авьём и кай мандэ на сыс ни екх джиндло мануш, мэ ачьёмпэ би ґаспрякиро дрэ кисык и би штубакиро.
Бикиндём дрэ пэрва дывэса урьяибнастыр capo би соскиро можно сыс тэ обджяспэ, и мэ угыём э-форостыр дрэ штэто, саво кхардяпэ «Устьё», кай тэрдэ сыс пароходы прэ пристань, и дрэ навигацыонна дывэса гыя баро бутяритко джиибэ, а акана сыс одой capo штыл, пало одова, со адава рэндо сыс дрэ последня октябрёскирэ дывэсэ.
Гыи пиро киндо прахо, мэ дрэван роздыкхьём лэс, нанэ ли со дрэ лэстэ хабнытко. Мэ псирдём екхджино машкир кхэра и тимисяритка банзы и думиндём пало одова, со сыр шукир тэ авэс чалэса.
Авья бельвель. Гыя брышынд, э-северостыр пхурдыя балвал. Ёй дыя шоля дрэ чюче бонзы, мардя дрэ замардэ пхаленца фэнштры и о-волны рэкакирэ лакирэ марибнастыр пениндлэпэ,׳годласа плескиндлэпэ про бэргитко прахо, учес ґаздыи пэскирэ парнэ хребты, лыджинэпэ екх палэ еэхатэ дро дурипэ. Думиндяпэ, со э-рэка сыр будто шундя надур э-зима и трашанэс прастандыя карик то э-лёдостыр, саво можындя адая-жэ рат тэ чюрдэл прэ латэ северна балвал. О-болыбэ пхаро и кало, лэстыр пынэ брышындытка капли, савэ сыс набут дыкхнэ якхаса. Чючё и кало сыс пашыл, сыкадыяпэ со capo мэрла, сыго ачявапэ джидэса екх мэ, и ман адякэ жэ дужакирла шылало мулыпэн.
А мангэ отэнчя сыс дэш тэ ефта бэрш — лачэ бэрша.
Мэ псирдём, псирдём пиро шылало киндо прахо, вымардём э-шылэстыр тэ бокхатыр о дробо, мэ екхатыр загыи палэ екх банзанендыр, удыкхьём пал латэ прэ пхув манушэс дрэ джюв — липко урибэ, саво сыс киндо э-брышындэстыр и саво тангэс припасия кэ сбандькирдэ псикэ. Тэрдыи ангил латэ, мэ придыкхьёмпэ, со ёй кэрла? Мэ удыкхьём, со ёй вастэнца кэрла э-колбань дро прахо тэ подкопинэпэ тэлэ банза.
— Адава пал-co тукэ? — пучьём мэ прибэшы пашыл латэ.
Ёй логкхэс вздыя годлы и еэхатыр ухтя прэ ґэра. Акана, коли ёй тэрды сыс и дыкхья прэ мандэ буглэс откэрдэ серонэ якхэнца, дрэ савэ сыс дарипэ, — мэ удыкхьём, со адая раклы екхэ бэршэнца манца, дрэван гожонэ муеса, прэ саво сыс трин барэ синяки. Адава дрэван на гыя кэ лакиро муй пало одова со ёнэ сыс подмардэ по екх тэло якха и трито, само баро про чекат и пашыл само накх.
Дрэ адая буты сыс ,дыкхно баро артисто, саво шукар джиндя рэндо пиро хаськирбэ манушэнгирэ муя.
Э-раклы дыкхья прэ мандэ, и о-дарипэ дрэ лакирэ якха понабут мурдёлас... Окэ ёй обтринскирдя о-васта прахостыр, поправиндя про шэро о-дыкхло и пхэндя:
— Ту, ґалёв адякэ-жэ дрэван камэс тэ хас?.. Нэ-ка, вычюрдэ э-пхув, мандэ о-васта кхинынэ. Одой, — ей сыкадя шэрэоа! про банза. — ґалёв, о-маро сы. Адая банза тимисякирла инке...
Мэ лыём тэ ганавав (тэ копинав), ёй-жэ набут подужакири подыкхья прэ мандэ, подбэстя кэ мэ и лыя тэ помогискирэл мангэ...
Амэ кэрдям э буты на ракири. Мэ на пхэнава акана, рипирдём ли мэ дрэ адая мэнта пало уголовно кодексо, пало ладжяипэ, и пало вавир хулаибнытко миштыпэ, пало саво, сыр ракирэна сыкляибнытка мануша, со треби тэ рипирэс дрэ сарэ мэнты джиибэ. Коли тэ явэс надур ко чячипэ, мэ камам тэ приґалёвавпэ, со мэ сомас по адакицы угыно дрэ рэндо подкопо тэлэ банза, со дрэван забистырдём пал capo, сыр токо пало одова, со явэла дрэ банза.
Гыя кэ бельвель. Калыпэ, киндо, шылало — уса бутыр гэнстёлас пашыл амэндэ. O-волны шундлэ сыр будто кашукэс, сыр жыко адава, а о-брышынд мардя пирэ банзакирэ пхаля уса зоралэдыр... Кай-то ужэ промардя ракхибнаскири трешшотка...
— Исы лэстэ о-пато или нанэ? — логкхэс пучья мири помогирибнаскири. Мэ на полыём, палсо ёй ракирла и ничи на пхэндём.
— Мэ ракирава — исы о-пато э дрэ банза. Коли исы, то амэ ивья пхагирасапэ. Подкопинаса э-колбань, а одой, ґалёв, руба пхаля инке... Сыр лэн откэрэса? Фэдыр о-клыдын тэ пхагирэс... О-клэдына то дылынинька...
Лачи годы набут заджяла дро шэро джювлякэ, нэ, сыр дыкхэна, ёй уса-таки заджяла лэнгэ. Мэ тиминякирдём лачи годы и камьём ла тэ полав.
Мэ потырдыём о-клэдын и вытырдыём сарэ дуе ангрустенца... Мири помогискирибнаскири екхатыр сбандия и сапэса проухтя дрэ откэрды штарэвэнглытко банзакири фэнштра. Одотхыр роздыяпэ лакири шарибнаса глос:
— Мурш!
Екх набаро джювлякиро пошариба ваш мангэ кучедыр муршэскирэ гилятыр, нэ явэл адава мануш лоло ракирибныткко, сыр сарэ пхурэ ракирибнаскирэ, лынэ кхэтанэ. Нэ отэнчя мэ сомас на адасаво, сыр акана, и на полыём ваш пэскэ э-раклякиро пошарибэ, трашанэс пучьём ла:
— Исы со на яви?
Ёй прилыяпэ тэ пиригинэл мангэ, со одой сы:
— О-корзины стэклэнца, ґонэ чюче, джювлытко... Зонтико... Вэдра саструны.
Capo адава сыс на хабнытко. Мандэ сыс прэ ило, со ничи амэ на латхаса... Нэ дрэ адая мэнта ёй_джидэс задыя годла:
— Ага! Окэ ёв!
— Кон?
— О-маро... лабо... токо киндо... Рикир!
Кэ мирэ ґэра выпыя лабо и пал лэстэ мири на дарипнаскири. Мэ отпхагирдём котэроро зачюдём лэс дро муй и хаём.
— Нэ-ка, дэ мангэ... Тэ адатхыр треби тэ уджяс.
— Карик бы амэнгэ тэ джяс? — Ёй подыкхья дро калыпэ дрэ сарэ штар строны... Сыс кало и киндо...
— Эн, одой э-лодка обрискирды... Явэн одорик?
— Авэн! — И амэ гыям, гыи пхагирдям о-маро и хаям. О брышынд гыя зоралэдыр, шуминдя э-рэка, катыр-то долыджияпэ длэнго сабнытко шоляибэ, сыр кон-то баро ни конэстыр на трашадёлапэ, освистиндя capo манушытко джиипэ, и адая налачи осенякири бельвель, и амэн дуйджинэн лакирэ муршэн. О-ило дукханэс ноиндя адалэ свистымастыр, нэ адалэстыр бокх дрэ мандэ на сыс тыкнэдыр, и мэ хаём барэ жадностяса. Дрэ адава на ачьяпэ мандыр и раклы.
— Сыр тут кхарна? — палсо-то пучьём мэ.
— Наташа! — пхэндя ёй, шундло хаи.
Мэ подыкхьём нрэ латэ. Дрэ мандэ дукханэс стырдыяпэ о-ило. Мэ подыкхьём дро калыпэ ангил мандэ и мангэ сыкадыя, со ваш миро джиибэ варикон-то салапэ нашукар и шылалэс...
Пирэ лодкакирэ пхаля на пирьячи ни прэ мэнта мардя брышынд, ковло шумо лэскиро дэлас налаче думы, а э-балвал дыя шоля, врискирдяпэ дрэ роспхагирдэ лодкакирэ штэты. Э рэкакирэ волны мардэпэ пиро брэго. Э-балвал лыджияпэ ангил чючё брэго и вспениндя рэка, лыджияпэ и багандя мулытка гиля...
Тэлэ лодка сыс на шукар, киндо, дрэ промардо дно тхадынэ набарэ, шылалэ брышындэскирэ капли, врискирдяпэ э-балвал.
Амэ бэшлэ самас ничи на ракири и тринскирдямпэ э-шылэстыр. Мангэ камьяпэ тэ совав. Э-Наташа припыя думээса кэ лодкакиро пашваро, збандёви дрэ тыкны мириклы, облэи вастэнца чянга и тхови прэ лэндэ шэро. Ёй длэнго дыкхья прэ рэка, длэнгэс роскэри пэскирэ якха, про парно пятно лакирэ муес ёнэ сыкадынэ дрэван барэ э-подмардэ синякэндыр тэл лэндэ. Мангэ камьяпэ тэ розракиравпэ ласа, нэ мэ на джиндём палсо тэ заракирав.
Ёй заракирдя кокори.
— Окэ бэнгано джиибэ... — шукар шундлэ глосяса протырдыя ёй.
Нэ адава на сыс жалима. Дрэ адалэ лава сыс ракирдо на жалима. Адякэ мануш подумискирдя, сыр джиндя, подумискирдя и авья кэ адасаво вылыджяибэн, саво выпхэндя дро шуныбэ и прэ саво мэ на джиндём, со тэ пхэнав. А пало адава сомас штыл. А ёй, сыр бы надыкхи со мэ сом, сыс бэшлы про екх штэто.
— Тэ мэряв, со ли... — Инке проракирдя Наташа, нэ прэ адава моло проракирдя логкхэс и думискири. И отэнчя дрэ лакирэ лава на сыс жалискирибэ. Дыкхно сыс, со мануш подумискирдя вашо джибэ, подыкхья прэ пэстэ и авья ко годыпэ, со ваш зракхибэ пэс джиибнаскирэ хасибнастыр ёв тэ скэрэл со либо на джинэл, сыр токо «тэ мэ-
Мангэ ачья дрэван на шукар адасавэ чячюнэ думатыр, и джиндём, со коли инке явава штыл, то чячес заровава...
А адава авэлас ладжяво ангил джювлятэ, сави на рундя. Мэ решындём тэ заракирав ласа.
— Кон адава тут мардя? — пучьём мэ.
— Тэ уса о-Пашка жэ... — пхэндя ёй.
— А ёв кон?
— Камло... Булочнико ёв...
— Дрэван ёв тут марла?..
Ёй Екхатыр прибэстя кэ мэ и лы־ тэ розхпхэнэл палэ Пашкастэ и савэ сы машкир лэндэ отлыджяибэна. Ёй — «раклы э-гасятыр, савэ...» — а ёв — булочнико рыжонэ вэнцэнца и дрэван шукар кхэлэла прэ башады. Псирлас ёв кэ ёй дрэ «заведениё», и лакэ дрэван покамьяпэ, пало одова, со мануш ёв сыс весёло и уридяпэ шукир.. Э-поддевка дрэ дэшупандж састэ, и лачэ о-тыраха лэстэ... Пало адава ёй и упхандяпэ дрэ лэстэ. И ёв ачья лакирэ «кредитнонэса». А коли ёв ачья лакирэ «кредитнонэса», то залыяпэ одолэса, со откэдэлас латыр о-ловэ, савэ лакэ дэнас вавир мануша прэ гудлыпэ, и выпии прэ адалэ ловэ лыя ла тэ марэл, — адава авэлас инке ничи, — а лыя тэ «крэнцынпэ» варвэ ракленца прэ лакирэ якха.
— Али адава манга шукар? Мэ на сом дылнэдыр ваврэндыр... Адава ёв мэнчинэ ман подлецо. Трито дывэс одолэскэ — мэ отмангьёмпэ э-хуланятыр тэ гулинав, авьём кэ ёв, а лэстэ Дунька бэшлы маты.
И ёв адякэ жэ мато. Мэ и ракирава ласкэ.. «Подлецо ту, подлецо! Хохаибнаскиро ту!» Ёв и змардя ман сарья. Э-тырахэнца, и пало бала. Адава бы инке ничи! А окэ порискирдя сарья. адава: сыр акана? Сыр мэ кэ хуланы джява? Capo порискирдя: э-идя и э-кофта — нэвинько инке... и о-дыкхло зрискирдя? Э-шэрэстыр... Дэвлалэ!.. Сыр мангэ акана тэ джяв? И екхатыр зарундя ёй розрискирдэ глосяса.
И э-балвал рундя, тэрдыя уса зоралэдыр и шылалэдыр. Мандэ отэнчя о-данда прилынэпэ тэ кхэлэн. А ёй адякэ-жэ ёжындяпэ э-шылэстыр прибэстя адякэ кэ мэ, со мэ ужэ дыкхьём пирдал калыпэ ягори лакирэ якхэндыр...
-— Сарэ тумэ мерзавцы, мануша! Ростасававас бы мэ тумэн сарэн, Мэр тумэдыр саво, чюнгардавас бы дро муй лэскэ, и на явэлас мангэ танго! Кирнэ муя... Мангэна, мангэна, тумэ, вилинэна э-порьяса, сыр джюкэла, а поддэлапэ тумангэ дылыны, и capo рэндо прэ адава. Екхатыр тумэ ла тэло ґэра пэскэ... Бэнга...
Костяпэ ёй дрэван, нэ дрэ лакиро кошибэ на сыс бари холы.
Мангэ сыс на шукар, — ґалёв бутыр э-шылэстыр, сыр лакирэ э-лавэндыр. Мэ логкхэс дыём ґондя и заскрединдём э-дандэнца.
И екхатыр мэ ушундём прэ пэстэ дуй шылалэ тыкнинька васта, — екх лэндыр лыя палэ мэн, вавир пасия мангэ прэ муй и кхэтанэ адалэса проракирдя логкхо лакиро пучибэ?
— Ту со?
Мэ камьём тэ подуминав, со адава пучела ман кон то вавир, а на Наташа, сави токо со пхэндя, со сарэ мурша мерзавцы и камья сарангэ лэнгэ хаськирибэ. Нэ ёй заракирдя ужэ сыгэс...
— Со ту? А? Шылало, со ли? Мразоса? Ах саво ту! Бэшло и на ракирэса... сыр рыч! Тэ ту ґара пхэнэсас мангэ, со шылало тукэ... Нэ... пасёв прэ пхув... протырдыпэ... и мэ пасёвава... Нэ окэ и ґалёв акана тукэ тато... А отэнчя думэнца екх ко екх пасёваса... Сыр на яви пролыджяса э-рат...
Ту со, запиян со ли? Э-штэтостыр протрадынэ? Ничи!..
Тэ явав мэ бэнгэса. Кицы сыс ирония дрэ адава факто ангил мандэ. Подумискирэнте. Мэ дрэ одолэ бэрша дрэван думинавас палэ манушэндэ, давас пэскэ дума пало политическо переворото, гиндём бут годявэр лылваря, дрэ савэ сыс чиндло адякэ, со ґалёв на полыно сыс и ваш лэнгирэ авторэнгэ, мэ камьём тэ кэрав ваш манушэнгэ бут лачипэ. И ман — то татькирдя пэскирэ трупэса бикибнаскири джювлы, чёрори, замарды, затрадыны, савьякэ нанэ штэто дрэ джиибэн и нанэ тимин и савьякэ на додумискирдёмпэ coca либо тэ помогискирав.
Мангэ сыкадыяпэ, со capo адава сыс пхаро сунэ...
Нэ мангэ нашты адава сыс тэ думискирав пало одова, со прэ мандэ пынэ шылалэ брышындэскирэ капли, зоралэс ко миро колын притасавэлапспэ джювлякиро колын, а дро муй мангэ пхурдэлас лакиро тато дыханиё, э-логкхэ бравинтытконэ кхандыпнаса...
Рундя и стониндя э-балвал, мардя о-брышынд пиро лодка, плескиндлэпэ о-волны и сарэ дуй амэ зоралэс тасави екх екхэс, усатаки издрандыям эшылэстыр. Адава сыс чячё и мэ джином, никон на дыкхья адасаво пхаро и дылыно суно, сыр адава сыс дро чячипэ.
А э-Наташа уса ракирдя ваш со, то, ракирдя адякэ шукир, сыр токо могискирна тэ ракирэн о-джювля. Лакирэ роспхэныбнастыр мангэ ачья фэдыр, дрэ мандэ сыр будто логкхэс захачия ягори, савьятыр розбиладяпэ миро ило.
Отэнчя мирэ якхэндыр почидэпэ о ясва, савэ бут смордэ э-илэстыр холямыпэ, менька, дылныпэ и блата, сави сыс прэ ило ангил адая рат...
Э-Наташа уракирлас ман:
— Нэ авэла, камлоро, на ров!.. Авэла! О-дэвэл дэла тукэ фэдыр тэ дживэс. Про штэто тэрдёса... и capo адасаво...
И уса чямудыя ман бут, хачькирдэс, дрэван...
Адава сыс пэрва джювлитка чямудыпэна, савэ дыя миро о-джиибэн. Адалэ сыс сама лаче чямудыпэна, отэнчя сарэ, савэ сыс жыко адава сыс дрэван куч нэ ничи на дэнас мангэ.
— Нэ, на ров, дылноро миро. Мэ тут атася чивава про штэто, коли тукэ нанэ карик тэ кэрэспэ... сыр пирдал сунэ шундём мэ лакиро ракирибэ.
...Кэ злоко амэ самас пашлэ облыи екх екхэс...
А сыр ачья о-злоко, выгыям тэлэ лодкатыр и гыям дро форо... Отэнчя, сыр пшал и пхэн, розгыямпэ и бутыр на дыкхьямпэ николи. Мэ пало одова паш бэрш родыём пир сарэ трушшобы адалэ камлэ Наташа, савьяса пролыджиём зачиндлы манца рат, екхвар осеняса, нэ никай ла на латхьём.
Коли ёй ужэ мыя — сыр адава шукар ваш лакэ.