Ванька

Ванька Жуково, енябэршытко раклоро сыс отдыно трин чёна одолэскэ палэ дро сыкляибэ тырахарискэ Аляхиноскэ. Дрэ адая рат тэло свэнко Ванька на пасия тэ совэл. Ёв дужакирдяпэ, коли хулая и бутярья угынэ дрэ кхангири, дорэстя хулангирэ шкопостыр душлори чернилэнца, вастывари пхуранэ порэса и, ростходя ангил пэстэ замэлалякирды бумага, — лыя тэ чинэл. Ангил одова, сыр тэ вылыджял пэрво буква, ёв на екх моло даранэс обдыкхьяпэ про удэра и фэнштры, чюрдыя якхэнца про покалымэ дэвлэстэ, пир дуй строны савэстэ тырдынэпэ полки колодкэнца, и хор дыя гондя. Бумага сыс пашлы прэ бэшыбнаскиро, а кокоро ёв тэрдо сыс ангил бэшыбнаскиро про чянга.
„Камло папу, Константино Макарычё! — чиндя ёв — чинава тукэ лыл. Свэнкоса тумэн и камам тукэ capo э дэвлэстыр. Нанэ мандэ ни дадэс, ни даёрья только ту мандэ екх ячьянпэ".
Ванька пирилыджия якха прэ калы фэнштра, дрэ сави дыкхны сыс лэскири мололы, и пэскэ дрэ годы, ёв джидэс выкхардя пэскирэ папус, Константино Макарычёс, саво бутякирдя ратитконэ ракхибнариса ко рая Жыварёвэ. Адава жэ тыкнинько, шуко, нэ дрэван джидо пхуроро 65 бэршытко, сабнаскирэ муеса и матэ якхэнца. Дывэсэ ёв суто дрэ манушытко или лыджяла сабнытка ракирибэна бутярненца, савэ кэравэна хабэ, раты жэ уридо дро бугло постын, псирла пашыл кхэр и марла дрэ пэскири пхал. Пал лэстэ, змэки шэро, псирла пхураны Каштанка и джюкэл Вьюно, прокхардо адякэ пал пэскиро кало цвэто и длэнго сыр ласкатэ трупо. Адава Вьюно дрэван сарэнца гинэлапэ и прэ сарэндэ екхитко камлыткэс дыкхэла, сыр прэ пэскирэндэ, адякэ и прэ чюжонэндэ, нэ нанэ никонэстэ дрэ патыв. Тэл лэскиро почтениё и тихима гарадёла холы. Никон фэдыр лэстыр на джинэл тэ подчёрпэ и тэ ухтылэл палэ ґэрой, тэ закэдэлпэ дро леднико, или тэ чёрэл гаджестыр каґня. Лэскэ на екхвар отмарнас палатунэ ґэра, молы дуй лэс ублавэнас, кажно курко марэнас жыко мулыпэ, нэ ёв кажно моло отджидёлас.
Акана, о папу, ґалёв тэрдо пашыл порты дыкхэла про ярка лолэ гавитконэ кхангирьякирэ фэнштры, марла екхэ ґэраса пирэ вавир, и салапэ кхэрытконэ бутяренца. Лэскири марибнытко пхал подпхандлы кэ кустык. Ёв марла вастэса пиро васт, ёжынэпэ шылыпнастыр и, пхурэ сабнаса тасавэла то екха, то вавря бутярня.
— Тэ посунгас киркори амэнгэ со-ль — ракирла ёв, адай жэ подтхови гаденгэ пэскири табакерка.
Гадя сунгэна и чихинэна. Папускэ адалэстыр кэрлапэ дрэван шукар и ёв зачивэлапэ джидэ сабнаса и дэла годла.
— Отрискир, примразыя!
Дэна тэ сунгэн э кирки и джюклэнгэ. Каштанка чихинэла, крэнцынэла шэрэса и обижэно отджяла дрэ строна. Вьюно жэ э почтительностятыр на чихинэ и крэнцынэ порьяса. А дывэс лачё. Дро фано штылыпэ, ёв сы прозрачно и свежо. Рат калы, нэ сы дыкхно capo гав парнэ крышэнца и тхувэса, саво джяла трубэндыр, дрэвы поруповякирдэ инеёса, сугробэ. Capo болыбэ зачидо чергэненца, савэ отджидякирна пхув, и млечно дром шукар дыкхно, хай ангил свэнко лэс вымордэ и покхоснэ ивэса...
Ванька дыя гондя, змэкья пор дрэ чернилы и чиндя дурыдыр:
„А атася мангэ инкэ попыя. Хулай вытырдыя ман пало бала прэ грэда и отгандя шпандырёса пал адава, со кунындём лэнгирэ чяворэс дрэ куна и наками засутём. А про курко хуланы пхэндя мангэ тэ ошулавав лондо мачё, а мэ лыёмпэ порьятыр, а ёй лыя мачё и лэскирэ шэрэса лыя ман дро муй тэ пэкавэл. Бутярья мандыр санапэ, бичявэна палэ бравинта и затховэна тэ чёрав хуландыр граставицы, а хулай марла coca попэрла. А хабэ нанэ нисаво. Злокоса дэна маро, дро пашдывэс кхурми и кэ бельвель тожэ маро, а соб драб или ярми, то хулая кокорэ пхаравэна.
А тэ совав мангэ припхэнэна дро трэмо, а коли лэнгиро чяворо ровэла, то мэ на сом суто, а кунынава куна. Дрэван камло папу, кэр дэвлэскиро рэндо, лэн ман адатхыр кхэрэ дро гав; нанэ мандэ бутыр нисави зор... Пэрава тукэ дро ґэрорья и лава capo вэко дэвлэскэ тэ мангавпэ, улыджя ман адатхыр, а то мэрава"...
Ванька побандякирдя муй, покхостя намордэ вастэса якха и зарундя.
„Мэ лава, тукэ кирки тэ триинав, — чиндя ёв: — дэвлэс тэ мангавпэ, а коли со, то мар ман сыр Сидоровонэскирэ бузня. А коли думинэса, со мангэ буты на явэла, то мэ, сыр дэвлэс помангава приказчикос соб тэ прилэл тыраха лэскэ тэ шулавав, али прэ Федькаскиро штэто дро подпаски джява. Папулэ мро камло, нанэ нисави зор, екх мулыпэ ачьяпэ. Камьём прэ зал дро гав тэ прастав, нэ тыраха нанэ, мразэндыр дарава. А коли выбарьевава, то пало адава само лава тут тэ чяравав и дрэ обида тут никонэскэ на дава, а мэрэса лава пало упокоё тыро ди про одова свэто то мангав, са екх сыр палэ датэ Палагеятэ".
„А Москва форо баро. Кхэра уса райканэ и грэн бут, а бакрэн нанэ и джюкэла нахолямэ. Чергэняса адай чявэ на псирна и про клиросо тэ баган никонэс на мэкэна, а екхвар мэ дыкхьём дрэ екх банза, прэ фэнштра, нанглорэ бикнэнапэ лескаса и прэ савэ ками мачендэ, дрэван тиминитка, сы адасаво екх нангло, со пудовонэ сомос вырикирла. И дыкхьём банзы, кай карэдыня бикнэнапэ савэ ками, сыр раскирэ, адякэ со' ґалёв шэл састэ мол кажно... А дрэ масунэ банзы и тетеревы, и рябцэ, и зайцэ, а дрэ савэ штэты лэн марна, ваш адава бикныбнарья на ракирна",
„Камло папулэ, а коли рандэ авэла ёлка, лэ мангэ сувнякирды пэгэнд и дрэ зэлэны тыкнори гарав. Манг э райканятыр Ольгатыр Иганатьевнатыр, пхэн, со адава ваш Ванькаскэ".
Ванька пхарэс дыя гондя и утходяпэ дрэ фэнштра. Ёв взрипирдя, со палэ ёлка ваш рангэ псирлас дро вэш о папу и лэс лэлас пэса. Лачё сыс времё! И папу крякинэс, и мразо крякинэс, а дыкхи прэ лэндэ и Ванька крякиндя. Ангил адава сыр тэ чингир ёлка, папу потырдэлас пипка, длэнго сунгэлас кирки, саласпэ э пиримразымэ Ванькастыр... Тэрнэ ёлки, обкхудэ инеёса, тэрдэ сыр бы замулынэ и дужакирна, савьякэ лэндыр приджялапэ тэ мэрэл? Катыр на лыяпэ, пиро сугробэ урняла сыр балвал зайцо... Папу на могискирла, соб тэ надэл годла:
— Рикир, рикир... рикир! Ах ту бипорьякиро бэнг!
Счингирды ёлка папу тырдыя дро райкано кхэр, а одой прилэнаспэ тэ укэдэн ла... Бутэдыр сарэндыр псирдя пал латэ тыкнинько райканы Ольга Игнатьевна, савья камья зоралэс Ванька. Коли инкэ сыс джиды Ванькаскири дай Пелагея и бутякирдя ко рая дрэ штуба, Ольга Игнатьевна чярадя Ванькас гудлыпнаса и со на сыс со тэ кэрэл высыклякирдя лэс тэ гинэл, тэ чинэл, тэ гинэл жыко шэл и тэ кхэлэл кадрил. Коли жэ Пелагея мыя, Ванькас отбичядэ дрэ манушытко ко папу, а папустыр дрэ Москва ко тырахари Аляхино...
„Яв пал мандэ, мро камло папулэ, — чиндя Ванька: дэвлэса мангава тут, лэ ман адатхыр. Потангискир ту ман, бибахталэс, а адай ман сарэ марна, и тэ хав зоралэс камам, а тырдэла дро гав адякэ, со и тэ пхэнэс нашты, уса ровава. А про дывэса о хулай колодкаса пиро шэро адякэ пэкадя, со мэ пыём и на джином сыр пригыём дрэ годы. Хасибнаскиро миро джиибэ, джюкэла фэдыр дживэна... А инкэ пиридэ поклоно Алёнакэ, бангэ Егоркаскэ и шолярискэ, а мири башаибнаскири никонэскэ на отдэ. Ачявапэ тыро внуко Ивано Жуково, родно папу, яв пал мандэ".
Ванька стходя лыл и втходя лэс дро конверто, саво киндя инкэ атася палэ ґасприн... Подумискири набут инкэ лыя пор обмэкья дро чернилы и чиндя адресо:
„Дро гав папускэ".
Отэнчя похарудяпэ подуминдя и причиндя инкэ „Константин Макарычёскэ". Лэскэ удыяпэ тэ чинэл лыл и адалэстыр сыс мишто про ило, ёв уридя стады и би постынэскиро дрэ екх гад выухтя прэ гаса...
Дрэ банза мануша, савэн ёв роспучья пхэндлэ лэскэ, со лыла змэкэнапэ дрэ почтова яшшики, а яшшикэндыр розлыджянапэ пирэ сари пхув прэ почтовонэ грэндэ э матэ шоляренца. Ванька допрастандыя жыко пэрво почтово яшшико и змэкья дрого лыл дро яшшыко.
Промэки мардо ёв зоралэс засутя гудлэ надеяса... Лэскэ дыкхьяпэ дро сунэ бов. Про бов бэшто сыс папу, змэки пирангэ ґэра и гинэла лыл бутяренгэ. Пашыл бов псирла Вьюно и крэнцынэла порьяса...
