Глава I  Бут бэрша одолэскэ палэ дрэ екх пэскирэ филатинэндыр джиндя пхурано русско рай, Кирило Петровичё Троекурово. Лэскиро барвалыпэ, славутно родо и спхандыпэна дэнас лэскэ баро тырдыпэ дрэ губерния, кай сыс лэскири филатин. Збалындло сарэса, со только сыс пашыл лэстэ, ёв присыклыя тэ дэл пхэрды воля сарэскэ, со лэскэ закамэлпэ и сарэ затеенгэ ваш лэскирэ дрэван набарэ годякэ. Пашылатунэ рая радымаса могискирдэ тэ кэрэн со наяви ваш лэскири угода; форитка чиновникэ трэнскирнаспэ дарипнастыр, коли кон рипирлас лэскиро лав; Кирило Петровичё прилэлас подобострастиёскирэ знакэ, сыр трэбимо дань; лэскиро кхэр кажно дывэс сыс пхэрдо манушэнца, савэ могискирдэ тэ тешынэн лэскири раскири праздность. Никон на могискирдя тэ отпхэнэлпэ, коли Кирило Петровичё покхарлас кэ пэ, или дро трэбима дывэса тэ на явэн э трэбимэ почтениёса дрэ филатин Покровско. Дрэ пэскиро джиибэ кхэрэ Кирилло Петровичё сыкавэлас сарэ накультурна манушэскирэ пороки. Надыкхи прэ дрэван бари зор, ёв молы дуй дро курко сыс насвало одолэстыр, со обхаласпэ и кажно бельвель сыс выпии.  Гадженца и кхэритконэнца ёв обджяласпэ дрэван холямэс.  Кажнонэ Троекуровонэскирэ залыибнаса сыс обгыибэ прэ грэстэ пэскирэ барэ филатина, длуга пиры и проказэ, савэ ёв кажно дывэс кэрлас и жэртваса савэнгирэнца сыс саво наяви нэво мануш, нэ и пхуранэ приятелёскэ налокхо сыс тэ вырисёл адалэ проказэндыр на гины екхэ Андреёс Гавриловичёс Дубровсконэс. Адава Дубровско, отставно гвардиякиро поручико, сыс лэскэ надуратунэ соседоса. Дубровсконэстэ сы эфтадэша крепостна мануша.  Троекурово, пхуткирдо э манушэнца уче званиёса, дрэван шукар отлыджияпэ ко Дубровско, надыкхи прэ лэскиро смиренныпэ. Бут бэрша одолэскэ палэ ёнэ сыс товаришшенца пирэ служба, и Троекурово джиндя, со Дубровско хачкирдо и решительно. Джиибэ стходяпэ адякэ, со ёнэ бут бэрша на дыкхнэпэ. Дубровско, проджиндя пэскиро барвалыпэ и банго сыс тэ чюрдэл служба и тэ дживэл дро гаворо, саво ачьяпэ набикиндло. Кирило Петровичё, коли уґалыя ваш адава, то камья тэ дэл лэскэ помогискирибэ, нэ Дубровско отпхэндяпэ и ачьяпэ чёрорэса и на бангэса. Змэки накицы бэрша Троекурово, отставнонэ генерал-аншэфоса, явья дрэ пэскири филатин, ёнэ удыкхнэпэ и обрадысалынэ екх екхэскэ. Одолэ молостыр ёнэ кажно дывэс сыс кхэтанэ, и Кирило Петровичё, саво, сыр и лыя тэ дживэл про свэто ни кэ кон на сыс, а дро кхэроро пэскирэ пхуранэ товаришшёскиро заджялас бисарэскиро. Дро кой савэ отлыджяибэна лэнгиро джиибэ здэлас екх прэ екхэскиро: сарэдуй ёнэ лынэ пэскэ ромнен пиро камаибэ, сарэдуендэ лэндэ сыго мэнэ ромня, сарэдуендэ лэндэ ачьяпэ пирэ екх чяворо — Дубровсконэскиро чяво сыклыя дро Петербурго, Кирило Петровичёскири чяй бария про якха пэскирэ дадэстэ, и Троекурово бут молы ракирлас Дубровсконэскэ: «Шун, пшала, Андреё Гавриловичё: коли дрэ тырэ Володькастэ явэла кучипэ, так отдава пал лэстэ Маша; на подыкхава со ёв нанго, сыр чирикло». Андреё Гавриловичё качиндя шэрэса и ракирдя: «На, Кирило Петровичё: миро Володька на жэнихо Марьякэ Кириловнакэ. Чёрорэ раскэ, саво ёв, фэдыр тэ лэл чэрорья райканя, тэ тэ явэл хуласа дро кхэр, coca тэ кэрпэ припхэныбнытконэса ваш збалындлэ гадёрьякэ.  Сарэнгэ сыс завистно согласиёскэ, саво сыс машкир пхуткирдэ Троекуровонэстэ и чёрорэ лэскирэ соседостэ и удивисонас Дубровсконэскирэ муршыпнаскэ, коли ёв пало скаминд Кирило Петровичёстэ выпхэнэлас надари пэскирэ лава на заботисалыи ваш одова, камэл ли тэ шунэл адасаво розракирибэ хулай. Кой савэ рая камнэ адякэ жэ тэ лыджян пэс надари, сыр и Дубровско, нэ Кирило Петровичё адякэ лэн вытрашадя, со про вэко отмардя лэндэ камаибэ кэ адасаво муршыпэ, и Дубровско екхджино ачьяпэ адасавэса, савэса сыс жыко адава. Нэ екх случяё capo хаскирдя и пирипарудя.  Екхвар, коли ачья осень, Кирило Петровичё скэдыяпэ прэ охота джюклэнца дрэ дуратуны фэлда пэскирэ филатинатыр прэ рат. Ангил адава сыс отдыно припхэныбэ джюкляренгэ 1 и стремяннонэнгэ 2 тэ явэн готовонэнца ко пандж мардэ злокоса. Шатра и кухня сыс бичядэ англыдыр про штэто, кай Кирило Петровичё банго сыс тэ кэр бядо. Хулай и гости гынэ прэ джюклэнгири грэда, кай бутыр панджешэлэндыр гончя3 и борза4 диндлэ дро татыпэ и чялэ, шари Кирило Петровичёс прэ пэскири джюкланы чиб. Адай жэ сыс и лазарето ваш насвалэ джюклэнгэ, тэло штаб-лекарёскиро Тимошкаскиро придыкхибэ, и отделениё, кай благородна джюкля биянэнас и чяравэнас пэскирэ тыкнэ джюклорэн.  Кирило Петровичё пхутия адасавэ куч залыджяибнаса и николи на умэкэлас случаё тэ пошарпэ адалэса ангил пэскирэ гостендэ, савэндыр кажно дыкхья ужэ адава дро бишытко моло. Ёв псирдя пирэ джюкланы грэда, машкир пэскирэ гостендэ, а палал гыя Тимошка и пхурыдыр джюклярья; тэрдёлас пашыл кой савэ кануры, то пучелас ваш насвалэ джюклэнгиро састыпэ, то кэри холямэ и чячюнэ замечании — то кхари кэ пэ джиндлэ джюклэн и розракири лэнца — гости бангэ сыс тэ шарэн Кирило Петровичёскирэ джюклэн — екх Дубровско сыс штыл и кэрдя холямо муй — ёв сыс хачкирдо охотнико. Пэскирэ барвалыпнаса ёв могискирдя тэ рикир только дуе гончёнэн и екх борзо свора; ёв на могискирдя тэ урикирпэ завистятыр, дыкхи прэ адасаво куч заведениё.  —	Со ту холясоса, пшала, — пучья лэс Кирило Петровичё, — или псарня мири тукэ на покамьяпэ?— На, — отпхэндяпэ ёв холямэс, — псарня дрэван куч — тырэ манушэнгэ ґалёв на фэдыр дживэлапэ тырэ джюклэндыр.Екх э псарендыр адасавэ лава прилыя дрэ обида.  —	Амэ прэ пэскиро джиибэ, — пхэндя ёв — слава дэвлэскэ и амарэ раскэ, на жалискирасапэ — а со чячё — то чячё, ваврэ и раскэ куч явэлас тэ пропарувэл филатин прэ сави наяви адай конура. — Лэскэ явэлас и чялыдыр и татыдыр.  Кирило Петровичё шундлэс засандяпэ пэскирэ дынарискирэ лавэндыр, гости тожэ сандлэпэ, нэ саи ёнэ джиндлэ, со дынарискирэ лава могискирдэ тэ отлыджянпэ и кэ ёнэ. Дубровско попарныя, и на пхэндя ни лав ни паш.  Дрэ адая мэнта подлыджинэ ко Кирило Петровичё джюклорэн, савэ нагара бияндынэ — ёв залыяпэ лэнца, выкэдыя пэскэ дуен, ваврэн припхэндя тэ чюрдэн дро паны. Машкир адава Андреё Гавриловичё угыя, и никон адава на удыкхья.  Коли Кирило Петровичё гостенца рисия джюклэнгирэ грэдатыр и бэстя тэ хал и на дыкхи Дубровсконэс, ухтылдяпэ ваш лэскэ. Мануша пхэндлэ, со Андреё Гавриловичё угыя кхэрэ. Троекурово припхэндя екхатыр тэ дотрадэн и тэ рискирэн лэс палэ. Ни коли ёв на сыс прэ охота би Дубровсконэскиро, саво джиндя и дрэван тиминякирдя охота джюклэнца и бихохаибнаскиро сэндякирдя савэ наяви охотакирэ кошыбэна. Дынари, саво традыя палэ Дубровсконэстэ, рисия, коли инкэ о рая сыс бэштэ пало скаминд, и пхэндя пэскирэ раскэ, со Андреё Гавриловичё на кандыя и на закамья тэ рисёл палэ — Кирило Петровичё мато э гудлэ бравинтэндыр, росхолясыя и вавир моло бичядя одолэс жэ дынарис тэ пхэнэл Андреёскэ Гавриловичёскэ, со коли ёв екхатыр жэ на явэла тэ раткир дрэ Покровско, то ёв, Троекурово, лэса про вэко роскошэлапэ. Дынари отэнчя традыя, Кирило Петровичё, выгыи палэ скаминдэстыр, отмэкья гостен и гыя тэ совэл.  Прэ вавир дывэс пэрво лэскиро пучибэ сыс: адай ли Андреё Гавриловичё? Лэскэ прэ адава ничи на пхэндлэ, а подынэ лыл стходо тринэ вэнглэнца, Кирило Петровичё припхэндя пэскирэ чиныбнарискэ тэ гинэл — Дубровско чиндя:Государё миро куч,  Мэ жыко одоя пора на джява дро Покровско, пока на прибичявэса ту мангэ джюклярис Пэрамошкас мангипнаса; а прэ лэстэ мири явэла воля тэ простинав или на, а тэ пирилыджяв сабэ тырэ дынарендыр мэ на лава, тэ и тутыр на могискирава — ваш одова со мэ на сом мануш савэстыр санапэ, а пхурано рай. — Пал адава ачьявапэ покорнонэса Андреё Дубровско.  Пиро акакунэ полыибэна ваш этикето 5 адава лыл явэлас дрэван накуч, нэ адава лыл росхолякирдя Кирило Петровичёс на слогоса, нэ только пэскирэ чячипнаса:  — Сыр, — задыя годла Троекурово, уштыи пасибнаскирьятыр пиранго, — тэ выбичявав кэ ёв мирэ манушэн мангипнаса, ёв могискирла лэнца со ками тэ кэрэл! — тэ со дро чячипэ лэскэ дро шэро загыя; тэ джинэл ли ёв, конэса спхандэлапэ, — тэрдёв мэ ж лэс — поровэла ёв мандэ, уґалёла, сыр тэ джял прэ Троекуровонэстэ!  Кирило Петровичё уридяпэ и гыя прэ охота, сыр и гарыдыр барвалэс. Нэ охота на удыяпэ. Пал capo дывэс дыкхнэ только екхэ зайцос и одолэс заханэ джюкэла — бядо дрэ фэлда тэлэ шатра тожэ на удыяпэ или сыс на пиро вкусо Кирило Петровичёскэ, саво мардя поварос, роскостя гостей и про палатуно дром сарэ пэскирэ охотаса пэфроми гыя пирэ Дубровосконэскирэ фэлды.  Прогынэ накицы дывэса, и холы машкир дуендэ пашылатунэ рандэ на улыяпэ. Андреё Гавриловичё на рисия дро Покровско — Кирило Петровичё билэскиро тангискирдя и адава тангискирибэ ёв выпхэнэлас самонэ накуч кошыбнаскирэ лавэнца, савэ пиридэнаспэ Дубровсконэскэ инкэ бутыр пирикэрдэнца и допхэрдякирдэнца одолэ штэтытконэ ранца. Нэво рэндо хаскирдя и последнё надея про примирениё.  Дубровско обгыя екхвар пэскири набари филатин и коли лыя тэ поджял ко брэзытко вэш, то ушундя тэвэрэскиро чингирибэ, а пирдал мэнта и дрэвоскиро пэрибэ — Дубровско сыгэс традыя дро вэш и попыя прэ покровсконэ гаджендэ, савэ надари чёрдэ лэстыр о вэш. Удыкхи лэс, ёнэ чюрдынэнпэ тэ прастан — Дубровско пэскирэ шоляриса ухтылдя лэндыр дуен и яндя лэн спхандлэн кэ пэ прэ грэда. Трин ворогенгирэ грая дорэстнэнпэ адай жэ Дубровсконэскэ — Дубровско сыс дрэван холямо, англыдыр Троекуровонэскирэ мануша, сарэнгэ джиндлэ розмариторья, ниекхвар на могискирдэ дрэ лэскири филатин тэ чёрэн со наяви, джины лэскиро — куч спхандыпэ лэнгирэ раса — Дубровско дыкхья, со акана ёнэ пользындлэпэ розрискирибнаса машкир лэстэ Троекуровонэса и закамья тэ высыклякирэл пленникэн раненца, савэ ёнэ лынэ дрэ лэскиро жэ вэш, а грэн тэ отдэл дрэ буты причины кэ раскиро ското.  Шуныбэ ваш адава рэндо дро одова жэ дывэс догыя ко Кирило Петровичё. Ёв выгыя пэстыр и дрэ пэрво холякири мэнта камья сарэ пэскирэ кхэритконэнца 6 тэ кэр нападениё прэ Кистенёвка (адякэ кхардяпэ Дубровсконэскиро гав), тэ отлэл capo, и тэ кэр осада прэ кокорэ растэ дрэ лэскири филатин — адасавэ рэнды сыс лэстэ на дро пэрво моло — нэ сыго ёв прилыя вавир решениё.  Псири пхарэс англэ и палэ пиро кхэр, ёв вздыкхья дрэ фэнштра и удыкхья пашыл порта тринэ грэн — тыкно мануш дро сымиритко нарто и грубо ворсистонэ байкатыр шынель выгыя урдэстыр и гыя дро флигелё ко припхэныбнытко — Троекурово уґалыя сэндарис Шабашкинос, и припхэндя лэс тэ кхарэн. Пирдал мэнта Шабашкино ужэ тэрдо сыс ангил Кирило Петровичёстэ банкири шэро и дужакири лэскиро припхэныбэ.  — Тэ явэс джидо, сыр хамэ тут кхарна, — пхэндя Троекурово, — палсо явьян?  — Мэ гыём дро форо, тумаро превосходительство, — отпхэндяпэ Шабашкино, — и загыём ко Ивано Демьяново тэ уґалёвав, на явэла ли саво припхэныбэ тумарэ превосходительствостыр.  — Дрэван шукар со загыян, сыр хамэ тут кхарна; мангэ кэ ту рэндо сы, выпи бравинта, тэ вышун.  Адасаво куч прилыибэ и на дужакирдя сэндари — ёв отпхэндяпэ бравинтатыр. Лыя тэ шунэл Кирило Петровичёс.  — Мандэ сы соседо, — пхэндя Троекурово — набарэфилатинытко грубияно: мэ камам тэ лав лэстэ филатин, — сыр ту ваш адава думискирэса?  — Тумаро превосходительство, коли сы савэ наяви лыла, или...  — Хохавэса — пшала, савэ тукэ лыла. Прэ адава лылытка припхэныбэна. Дро одова-то и зор, соб бисарэскиро тэ откэдэс филатин. Потэрдёв-ка уса таки. Адая филатин сыс ґapa амари, сыс киндлы савэстэ-то Спицыностэ, и бикиндлы отэнчя Дубровсконэскирэ дадэскэ — нашты ли кэ адава тэ приячес?  — Пхаро, тумаро превосходительство, ґалёв, адава бикныбэ кэрдо сы законнонэ порядкоса.—	Подуминэ, пшала, породэ шукаринькэс.  —	Коли б, ваш примеро тумаро превосходительство могискирдэ сыр наяви тэ дорэсэн тумарэ соседостыр зачиныбэ пир саво ёв сы хуласа пэскирэ филатинакэ, то хай-жэ...  — Полава, тэ окэ бида  — лэстэ сарэ лыла схачинэ, коли сыс пожаро.  — Сыр, тумаро превосходительство — лыла лэскирэ схачинэ! Прэ сож тумэнгэ фэдыр — дрэ адасаво случяё кэрэнте пиро законэ и бисарэскиро получискирна тумаро удовольствиё.  — Ту думинэса? Нэ, дыкх жэ — мири надея прэ тутэ, а мэ отплэскирава тукэ пал адава.  Шабашкино збандия ангил лэстэ набут на жыкэ пхув, выгыя яври и одолэ жэ дывэсэетыр лыя тэ лыджял пириракирибэна ваш задумискирдо рэндо, а пирдал дуй куркэ Дубровско получискирдя форостыр лыл дрэ саво пучьяпэ лэскири ли сы филатин Кистенёвка.  Андреё Гавриловичё удивисалыя адасавэ пучибнастыр и дро одова жэ дывэс чиндя холямо лыл, дрэ саво ракирдяпэ, со филатин Кистенёвка дорэстяпэ лэскэ коли мэя лэскиро дад, со ёв сы чячюно хулай пиро наследство, со Троекуровонэскэ кэ ёв нанэ нисаво рэндо, и со саво наяви припхандыпэ кэ лэскири филатин сы начячипэ и гинкарипэ.  Адалэ лылэстыр Шабашкиноскэ кэрдяпэ дрэван куч — ёв удыкхья, со Дубровско накя полэла дрэ адалэ рэнды, со манушэс адасавэ хачкирдэс и наракхунэс на пхаро тэ обхохавэс.  Андреё Гавриловичё шылалэс продыкхи сэндарискиро пучибэ, удыкхья, со трэби тэ отлыджяспэ ко рэндо фэдыр. Ёв чиндя дрэван обстоятельно лыл, нэ и адава сыс на capo.  Рэндо лыя тэ тырдэлпэ. Андреё Гавриловичё патяндыя дрэ пэскиро чячипэ, а ваш адава и на заботисалыя дрэван, лэстэ на сыс ни камаибэ, ни могискирибэ тэ дэл ловэ и гарыдыр саласпэ ваш бикибнаскири чиновникэнгирэ племёскири ладж, нэ со ёв могискирла тэ тэрдёл ябедакирэ жэртваса лэскэ и на пригыя дро шэро. Троекурово адякэ жэ накя заботисалыя тэ выкхэлэл адава задумискирдо рэндо — Шабашкино лыджия лэскирэ лавэстыр адава рэндо, ёв даракирдя и подкиндя сэндарин, хоханэс збичявэласпэ прэ савэ наяви припхэныбэна. Нэ сыр бы адава тэ на явэл, а 18... бэрш, дро февралё 9 дывэс, Дубровско получискирдя пирдал форитко полицыя лыл тэ явэл дро земско сэндо7 ваш одова, соб тэ вышунэл сэндоскиро решениё пиро спорно филатинакиро рэндо машкир лэстэ, поручикостэ Дубровсконэстэ, и генерал-аншэфостэ Троекуровонэстэ, и ваш пэскиро куч или накуч подчиныбэ. Дро одова жэ дывэс Дубровско традыя дро форо, про дром лэс обтрадыя Троекурово. Ёнэ пхуткирдэс подыкхнэ екх прэ екхэстэ, и Дубровско удыкхья холямо сабэ про муй пэскирэ ворогостэ.Глава II  Притрадыи дро форо, Андреё Гавриловичё тэрдыя э джиндлэ тимиcяристэ, раткирдя лэстэ и прэ вавир дывэс злокоса явья дро уездно сэндо — никоy прэ лэстэ на вздыкхья. Шпэраса пал лэстэ притрадыя и Кирило Петровичё, чиныбнарья газдынэпэ и затходэ пора пало кана, членэ встретиндлэ лэс барэ почтениёса, дынэ бэшыбнаскиро уважениёстыр кэ лэскиро чино, бэрша и грубима; ёв бэстя ангил откэрдэ удэра, — Андреё Гавриловичё тэрдындой приcлониyдяпэ кэ ванта — и коли ачья capo штыл, секретарё лыя шундлэс тэ гинэл сэндоскиро определениё. Амэ чинаса адай адава определениё, думискири, со кажнонэскэ явэла куч тэ удыкхэл екх э способэндыр, савэнца дрэ Россия амэндэ могискирна тэ отлэн филатин, про владениё савьяса амэ сам чячюнэ хуланца.  18... бэрш февралё 10 дывэс К** уездно сэндо, роздыкхи рэндо ваш начячюно владениё гвардиякирэ поручикоса Андреё Гавриловичёса Дубровсконэскирэса чявэса филатинаса, сави сы генерал-аншэфоскири Кирило Петровичёскири Троекуровонэскирэ чявэскири, дрэ ** губерния дро гав Кистенёвка, мурша 186 дя тэ пхув лэнгэнца, пашненца, вэшэнца, рэкэнца и лэненца 932 десятины. Адалэ рэндостыр дыкхно сы: генерал-аншэфо Троекурово дро 18... бэрш дро 9 дывэс явья дрэ адава сэндо мангипнаса дро одова, со муло лэскиро дад коллежско асесоро8  и кавалеро Петра Ефимовичё Троекуровонэскиро чяво дро 17... бэрш дро августо 14 дывэс, служиндя дро одолэ бэрша дро ** наместническо9 правлениё провинцыальнонэ секретарёса, киндя э райканэндыр канцэляристостэ Фадеёстэ Егоровонэстэ Спицыноскирэ чявэстэ филатин, сави сы дрэ К ** дро округо гав Кистенёвка, саво гав одолэ бэрша пирэ ревизия10 кхардяпэ Кистенёвсконэ выселкэнца, гиндлэпэ capo прэ capo пирэ 4 ревизия мурша 113 дя сарэ лэнгирэ миштыпнаса, усадьбаса, пашняса и на пашэннонэ пхувьяса, вэшэнца, кхасэскирэ покососа, мачюнэ бнаса пирэ рэка, сави кхарлапэ Кистенёвкаса и сарэ угодиенца и раскирэ каштунэ кхэрэса, и лавэса capo би ачяибнаскиро со лэскэ дадэстыр, саво сыс э райканэндыр, каґнитконэстыр Егоростыр Терентьевонэстыр Спицыноскирэ чявэстыр пиро наследство дорэстяпэ и дрэ лэскиро владениё сыс, на ачяви э манушэндыр ни екх ди, а э пхувьятыр ни екх четверико11 тиминаса пало 2 500 састэ, прэ со и купчё 12 дро одова жэ дывэс дрэ ** сэндоскири палата и расправа кэрды, и лэскиро дад дро одова жэ августо дро 26 дывэс К ** Земсконэ сэндоса сыс влыджино дро владениё и кэрдо пал лэстэ отпхэныбэ. — А дро 17.... бэрш дро сентябрё 6 дывэс лэскиро дад пирэ Дэвлэскири воля мэя, а машкир одова ёв мангипнаскиро генерал-аншэфо Троекурово э 17...  бэршэстыр тыкнэ бэршэндыр сыс прэ военно служба и бутыр сарэстыр сыс дро походэ пало границы, а ваш одова, со мэя дад и со ачьяпэ после лэскиро мэрибэ филатин ёв на джиндя. Акана жэ коли выгыя адалэ службатыр дрэ отставка и коли рисия дрэ лэскирэ дадэскирэ филатина, савэ сы дрэ ** и** губернии дро К**, П ** и Р ** уездэ, дро разна гава, capo прэ capo жыко 3 000 дя, латхэла, со адасавэ кицыпнаскирэ филатинэндыр, савэ учидыр упхэндлэ дро К** 113 денца (савэ пир адалэ бэршэскири... ревизия гинэлапэ дро одова гав capo прэ capo 186 дя) пхувьяса и сарэ угодиенца сы хуласа, а прэ адава хулаибэ никон на узорьякирдя учидыр кхардэ гвардиякирэ поручикос Андреёс Дубровсконэс, ваш адава, притхови кэ адава мангипэ одоя подлинно купчё, сави дыны лэскирэ дадэскэ Спицыноса, мангэла, откэдыи упхэндлы филатин э начячюнэ Дубровсконэ владениёстыр, тэ отдэс пирэ принадлежность дро пхэрдо лэскиро Троекуровонэскиро хулаибэ. А пало начячюно адава присвоениё, савэстыр ёв пользындяпэ кофэнца, жыко догалыибэ, тэ тховэс лэстыр Дубровсконэстыр трэбимо пиро законэ взродыпэ и адалэса лэскэ, Троекуровонэскэ, тэ заплэскирэс.  Пиро кэрдо К ** земсконэ сэндоса пиро адава мангипэ следствиё уґалыно сы: со учедырурипирдо акакуно спорнонэ филатинакиро поручико Дубровско дыя про штэто рангирэ заседателёскэ сыкаибэ, со адая филатин дро сельцо Кистенёвка, 186 денца, пхувьяса и угодиенца, дорэстяпэ лэскэ пиро наследство дадэстыр после лэскиро мулыпэ, артилериякирэ подпоручикостыр Гаврилостыр Евграфовонэстыр Дубровсконэскирэ чявэстыр, а лэскэ пиридыно э дадэстыр адалэ мангипнаристыр, саво англыдыр сарэстыр сыс провинцыальнонэ секретарёса, а отэнчя колежсконэ осесороса Троекуровонэса, пирэ доверенность, сави дыны лэстыр дро 17... бэрш дро августо 30 дывэс, засвидетельствовано дро К ** уездно сэндо, титулярнонэ советникоскэ13 Григориёскэ Васильевоскэ Соболевонэскирэ чявэскэ, пирэ сави банги тэ явэл лэстыр прэ филатин адая лэскирэ дадэскэ купчё, ваш одова со дрэ латэ пхэндло сы, со ёв, Троекурово, capo со дорэстяпэ лэскэ пиро киныбэ э канцэляристостыр Спицыностыр филатин, 113 дя пхувьяса, бикиндя лэскирэ дадэскэ, Дубровсконэскирэскэ, и трэбима пиро доракирибэ ловэ, 3 200 састэ, сарэ пхэрдэс лэскирэ дадэстыр на рискири палэ получискирдя и мангья адалэ довереннонэс Соболевонэс тэ пиридэл лэскирэ дадэскэ упхэндлы крепость. А машкир одова лэскирэ дадэскэ дро одоя жэ доверенность сыс упхэндло со сыс заплэскирдэ сарэ ловэ, а ваш адава соб тэ явэл хуласа адалэ киндлэ лэстыр филатинаса жыко кэрибэ адая крепость, сыр чячюнэ хуласкэ и лэскэ Троекуровонэскэ дро англыпэ и конэскэ наяви кэ адая филатин ужэ тэ на пхандэлпэ. Нэ коли адава сыс и дрэ саво присутственно штэто адасави купчё э повереннонэстыр Соболевонэстыр дыны лэскирэ дадэскэ, — лэскэ Андреёскэ Дубровсконэскэ нанэ джиндло, адякэ сыр ёв дро одолэ бэрша сыс чяворэса, и коли мэя лэскиро дад, то адасави крепость тэ латхэл на могискирдя и думискирла, со на схачия ли ваврэ лылэнца и филатинаса коли сыс дро 17... бэрш дрэ лэнгиро кхэр пожаро, ваш адава пожаро джиндлэ адалэ гавэскирэ джиибнарья. А со адалэ филатинаса одолэ дывэсэстыр, сыр сыс ёй бикиндлы Троекуровонэса или выдыибнаса или дыибнаса, Соболевонэса доверенность, ваврэс тэ пхэнэнс э 17... бэршэстыр, а коли мэя лэскиро дад дро 17… и жыко адава бэрш, ёнэ, Дубровска бесспорно сыс хуланца, адава ракирна ваврэ джиибнарья савэ, сарэ 52 мануша, про пучибэ тэлэ сэвэл сыкадэ, со чячё, сыр ёнэ могискирна тэ зарипирэн, адалэ спорнонэ филатинаса сыс хуланца рая Дубровска 70 бэрша одолэскэ палэ биспороскиро, нэ пир саво акто или крепость, лэнгэ нанэ джиндло. — Урипирдо пир адава рэндо англатуно киныбнари адалэ филатинакиро, саво сыс гарыдыр провинцыальнонэ секретарёса Пётра Троекурово, сыс ли ёв адалэ филатинакирэ хуласа, ёнэ, на рипирна. Кхэр жэ Дубровсконэ рангиро палэ одолэскэ бэрша 30 ратяса пожаростыр дрэ филатин схачия, пашыл адава ваврэ мануша допхэндлэ, со кофо адая филатин могискирла тэ янэл одолэ времёстыр, кажно бэрш на тыкныдыр сыр жыко 2 000 састэ.  Прэ адава жэ генерал-аншэфо Кирило Петрово Троекуровонэскиро чяво дро 3 январё акакуно бэрш вгыя дрэ адава сэндо мангипнаса, со хоть рипирдо гвардиякиро поручико Андреё Дубровско и дыя следствиёскэ кэ адава рэндо дыны покойнонэса лэскирэ дадэса Гаврилоса Дубровсконэса титулярнонэ советникоскэ Соболёвонэскэ доверенность прэ бикиндлы лэскэ филатин, нэ пирэ екх на только подлинно купчё, нэ дажэ и про кэрибэ адасави коли наяви нисавэ шукар допхэныбэна пирэ генерально регламентоскири зор 19-нэ главакири и припхэныбэ 1752 б. дро ноябрё 29 дывэс на яндя. А ваш адава кокори доверенность акана, пало мулыпэ кокорэ дыибнарискири, лэскирэ дадэскири, пиро припхэныбэ 1818 б. дро маё... дывэс, хасякирлапэ. — А упрал адава — припхэндло спорна филатина тэ отдэс дро владениё одолэнгэ, конэстэ сы прэ лэндэ купчё крепость, а на крепостна владении бангэ тэ отдэнпэ розродынэ лэнгирэ хулангэ.  Прэ сави филатин, сави сы лэскирэ дадэскири прияндло лэса ваш допхэныбэ крепостно акто, пир саво и трэби, сыр ракирна законэ, э начячюнэ владениёстыр рипирдэ Дубровсконэстыр откэдыи, тэ отдэс лэскэ пирэ наследствоскиро право. А сыр упхэндлэ помешшикэ, савэндэ сы дро владениё на пэскирэ филатина би савэ наяви узорьякирибнаскиро пользындлэпэ адалэ филатинатыр кофэнца, пиро подгиныбэ, кицы кофо лэла тэ пригинэлпэ, пирэ зор... [тэ взродэс] помешшикорстыр Дубровсконэстыр и лэскэ Троекуровонэскэ тэ выплэскирэс. — Пиро роздыкхибэ адава рэндо и кэрдо адалэстыр вычиныбэ законендыр дрэ К** уездно сэндо приракирдо:  Сыр адалэ рэндостыр дыкхно сы, со генерал-аншэфо Кирило Петрово Троекуровонэскиро чяво прэ упхэндлы спорно филатин, сави акана сы дро владениё э гвардиякирэ поручикостэ Андреёстэ Гавриловонэстэ Дубровсконэскирэ чявэстэ, сави филатин сы дро сельцо Кистенёвка, пирэ адалэ бэршэскири ревизия... гинэнапэ мурша 186 дя, пхувьяса и угодиенца, прияндя подлинно купчё про бикныбэ адая филатин покойнонэ лэскирэ дадэскэ, провинцыальнонэ секретарёскэ, саво отэнчя сыс колежсконэ асесороса, дро 17... бэрш э райканэндыр канцэляристоса Фадеёса Спицыноса, и со упрал адалэстыр адава киныбнари, сыр дыкхно сы э кэрдэ прэ адая купчё причиныбнастыр, со сыс дро одова жэ бэрш К** земсконэ сэндоса влыджино дро владениё, и хоть против адава гвардиякиро поручико Андреё Дубровско яндя [доверенность], сави дыны сыс одолэ мэнэ киныбнариса Троекуровонэса титулярнонэ советникоскэ Соболёвонэскэ ваш кэрибэ купчё прэ лэскирэ дадэскиро лав, Дубровсконэскиро: нэ пир адасавэ кэрибэна на только тэ узорьякирэс крепостна надвижима филатина, нэ дажэ и временно тэ явэс хуласа пиро припхэныбэ... нашты, кэ адава жэ и кокори доверенность дыибнарискирэ мулыпнаса адалэса хаскирлапэ. — Нэ соб упрал адалэстыр сыс пирэ адая доверенность кэрды кай и коли прэ упхэндлы спорно филатин; купчё, э Дубровсконэскирэ стронатыр нисавэ ясна допхэныбэна ко рэндо э производствоскирэ начялостыр, ваврэс тэ пхэнэс э 18** бэршэстыр, и жыко акана на яндлэ. А ваш адава сэндо и тховэла: упхэндлы филатин, 186 дя, пхувьяса и угодиенца, дрэ саво акана положениё адая филатин явэла, тэ узорьякирэс пирэ яндлы прэ филатин купчё палэ генерал-аншэфостэ Троекуровонэстэ; тэ вытрадэс филатинатыр гвардиякирэ поручикос Дубровсконэс и тэ влыджяс дро владениё пал лэстэ, рас Троекуровонэс, и ваш отпхэныбэ пал лэстэ сыр пиридыны лэскэ пиро наследство, тэ припхэнэс К ** земсконэ сэндоскэ. — А хоть упрал адава генерал-аншэфо Троекурово и мангэла тэ взродэс э гвардиякирэ поручикостыр Дубровсконэстыр пало начячюно владениё наследственнонэ лэскирэ филатинаса и кофоса филатинастыр. — Нэ сыр адая филатин, сыр сыкавэна пхуранэ адалэ штэтытка джиибнарья, сыс э рандэ Дубровсконэндэ бут бэрша дро бесспорно владениё, и адалэ рэндостыр нанэ дыкхно, соб э раскирэ Троекуровонэскирэ стронатыр тэ явэн савэ наяви жыко адава бэрш мангипэна ваш адасаво начячюно Дубровсконэскиро филатинаса владениё, ко адава жэ пиро уложэниё припхэндло, коли кон напэскири пхув засеинэ или пашылкхэритко пхув залэла барьяса (изгородяса), и прэ одолэстэ тэ подэс мангипэ, савэстыр capo взродэлапэ, и одолэскэ конэскири сы адая пхув отдэлапэ э засеимэ марэса, и барьенца, и кхэрэнца.  А ваш адава генерал-аншэфоскэ Троекуровонэскэ дро подыно прэ гвардиякирэ поручикостэ Дубровсконэстэ зродыпэ тэ отпхэнэс, адякэ сыр лэскири филатин рискирлапэ лэскэ палэ на лыи адалэ филатинатыр ничи. А со дро влыджяибэ пал лэстэ могискирла тэ явэл capo би ачяибнаскиро, машкир адава генерал-аншэфо Троекурово могискирла тэ подэл претензия коли дрэ латэ явэна савэ наяви ясна и законна допхэныбэна и могискирла тэ мангэл кай адава трэби особо. — Адава решениё тэ прогинэс сыр зродыпнаскирэскэ адякэ, и бангэскэ, про законно основаниё, апеляцыоннонэ114 порядкоса, савэни тэ выкхарэс дрэ адава сэндо тэ вышунэн адава решениё и тэ подчинэн удовольствиё или наудовольствиё пирдал полицыя.  Саво решениё: подчиндлэ сарэ присутствуюшшя адалэ сэндоскирэ.Секретарё ачья штыл, сэндари ґаздыяпэ и кэри шэрэса мангья Троекуровонэс тэ подчинэл сэндоскиро решениё и Троекурово, лыи лэстыр пор, подчиндя тэло сэндэскиро решениё пэскиро удвольствиё.  Требинз сыс тэ подчинэл и Дубровсконэскэ. Секретарё подлыджия лэскэ папира. Нэ Дубровско тэрдо сыс збанкири шэро.  Секретарё отэнчя мангья лэс тэ подчинэл пэскиро пхэрдо удовольствиё или неудовольствиё, коли лэскиро рэндо сы чячюно, и ёв камэл дро трэбимо законэнца времё тэ мангэл пирэ апеляцыя карик трэби.  Дубровско сыс штыл. — Екхатыр ёв газдыя шэро, лэскирэ якха захачинэ, ёв мардя ґэраса дро пато, чиладя секретарёс адасавэ зорьяса, со одова пэя, ухтылы чернильница, мэкья ласа дрэ сэндаристэ. Сарэ пиристрашандынэ. «Сыр! тэ на почтинэн дэвлэскири кхангири! криг, бэнгано племё!» — Отэнчя пхэндя Кирило Петровичёскэ: «Шундло ли адасаво рэндо, тумаро превосходительство, — ракирдя ёв, — джюклярья влыджяна джюклэн дрэ дэвлэскири кхангири! джюкэла прастана пирэ кхангири. Мэ тумэн тэрдёвэн высыклякирава...» Спрастандынэпэ ракхибнарья про годлыпэ, и барэ зорьяса урикирдэ Дубровсконэс. Лэс вылыджинэ и тходэ дрэ шлыта. Троекурово выгыя шпэраса пал лэстэ, сэндарья сарэ гынэ тэ пролыджян Троекуровонэс. Дубровсконэскирэ сумасшествиёстыр лэскэ кэрдяпэ дрэван нашукар и обчярадя лэскиро торжэство — сэндарья, савэ дынэ надея прэ лэскиро отплэскирибэ, на получискирдэ лэстыр ни екх куч лав. Ёв дро одова жэ дывэс традыя дро Покровско. Машкир адава, Дубровско сыс пашло дрэ пасибнытко; уездно састыпнари прэ бахт управиндяпэ тэ мэкэл лэскэ рат, притхови пиявки 15 и шпанска матхья16 — кэ бельвель лэскэ ачья локхэдыр, насвало явья дрэ годы. Прэ вавир дывэс лэс лыджинэ дрэ Кистинёвка, сави ужэ сыс на лэскири.Глава III  Прогынэ бут дывэса, а чёрорэ Дубровсконэскиро састыпэ уса инкэ сыс накуч. Чячё, сумаcшэствиёскирэ припадки ужэ на сыс, нэ ёв тэрдыя уса бутыр бизорьякирэса. Ёв лыя тэ забистрэл пэскирэ англатунэ залыибэна, редко выджялас пэскирэ комнататыр, и думинэлас пиро пхэрдэ сутки, — Егоровна, куч пхури, сави гарыдыр псирдя пал лэскирэ чявэстэ, акана кэрдяпэ и лэскирэ нянькаса. Ёй придыкхья пал лэстэ сыр палэ тыкнэ чяворэстэ, рипирлас лэскэ, ваш хабэ и соибэ, чяравэлас лэс, утховэлас лэс тэ совэл. Андреё Гавриловичё тихэс кандэлас ла, и никонэса бутыр на камья тэ розракир. Ёв на могискирдя тэ думин ваш пэскирэ рэнды, хулаибнытка припхэныбэна, и Егоровна удыкхья со трэби тэ дэс тэ джинэл ваш capo тэрнэ Дубровсконэскэ, саво служиндя дрэ екх э гвардиякирэ пехотнонэ полкэндыр и саво сыс дро одова бэрш дрэ Петербурго. И адякэ, отрискири листо расходнонэ книгатыр, ёй пхэндя повороскэ Харитоноскэ, саво екх сыс прэ сари Кистенёвка лылварэса тэ чинэл тэл лакири диктовка лыл, саво дро одова жэ дывэс и отбичядя дро форо прэ почта.  Нэ трэби гиныбнарис тэ поджиндлякирэс чячюнэса дрэ амари лылвари муршэса.  Владимиро Дубровско сыклыя дро кадетско корпусо17 и вымыкно сыс корнетоса18 дрэ гвардия. Дад на жалискирдя ничи ваш лэскиро куч зрикирибэ, и тэрно мануш получискирлас э кхэрэстыр бутыр одолэстыр со ёв банго сыс тэ получискир. Ёв на ракхья ловэ и изрикирлас лэн про барвалэ прихоти; кхэлдя дро патря и вджялас дро длуги, на заботисови ваш англыпэ, и рикири дрэ годы, со сыго или на сыго, а ваш лэскэ явэла барвалы ромны, чёрорэ мечтакиро тэрныпэ.  Екхвар бельвеляса, коли кой-кицы офицэрэ сыс бэштэ лэстэ роспэри пиро диванэ и тырдыи лэскирэ янтарендыр19, Гришко, лэскиро камердинеро20, подыя лэскэ лыл, прэ саво чиныбэ и печять екхатыр удивисякирдэ тэрнэ манушэс. Ёв сыго роскэрдя лэс, и прогиндя окэ со:  «Рай ту амаро Владимиро Андреевичё, — мэ, тыри пхури нянька, решындёмпэ тукэ тэ пхэнав ваш тырэ дадэскиро састыпэ — ёв дрэван насвало, вавир моло заракирлапэ, и capo дывэс бэшто сыр тыкно чяворо нагодьваро — а дро ди и мулыпэ дэвэл хулай — яв ту кэ амэ, чириклоро миро, ясно, амэ тукэ и грэн выбичяваса прэ Песочно — джяла шуньгбэ, со земско сэндо кэ амэ джяла тэ отдэл амэн тэлэ Кирило Петровичёскиро начяло — ваш одова, со хоби амэ лэскирэ, а амэ чячюнэ тумарэ, — и бияныпнастыр адава на шундям. — Ту бы могискирдян дживи дро Петербурго, тэ пхэнэс ваш адава тагарискэ-дадушкаскэ, а ёв на дэлас амэн дрэ обида. — Ачявапэ тыри чячюны дынарица, нянька Арина Егоровна Бузырёва».  Владимиро Дубровско бут молы прогиндя барэ волнениёса адава лыл, саво пхаро сыс тэ полэс. Ёв тыкнэ бэршэндыр ачьяпэ би дакиро и, почти на джины пэскирэ дадэс, сыс яндло дро Петербург про 8-ко бэрш, а ваш адава ёв романическэс сыс припхандло ко дад, и адалэстыр бутыр камья иритко джиибэ, coca тыкныдыр управиндяпэ тэ пиридживэл лакиро тихо гудлыпэ.  Дума тэ хаскир пэскирэ дадэс пхарэс откхардяпэ дрэ лэскиро ило, а положение чёрорэ насвалэскиро, саво уґалёлас ёв пэскирэ нянькакирэ лылэстыр, придэлас лэскэ бари страх. Дрэ лэскиро шэро сыс со о дад ачядо дро кашуко гав, про васта нагодьварэ пхурьятэ и кхэритконэндэ и со лэс трашадэ савьяса-то бидаса и со ёв мэрэла бипомогискирабнискиро дрэ трупоскирэ и дёскирэ мэньки. Владимиро костя пэс пало накуч отлыджяибэ. Ґара на получискирдя ёв э дадэстыр нисаво известиё и на подумискирдя тэ уґалёл пал лэстэ, думискири со ёв залыно сы хулаибнаскирэ рэндоса.  Ёв екхатыр закамья тэ джял кэ ёв и дажэ тэ выджял дрэ отставка, коли ваш дадэскиро насвалыпэ адава трэбинэ явэла. Товаришши, удыкхи со лэскэ на пир пэстэ, угынэ. Владимиро, коли ачьяпэ екхджино, чиндя мангипэ ваш отмыкэибэ — затырдыя пипка и лыя тэ думинэл.  Дро одова жэ дывэс лыя тэ мангэл соб лэс тэ отмэкэн. (Пирдал 3 дывэса сыс ужэ про баро дром.)  Владимиро Андреевичё лыя тэ поджял кэ одоя станцыя, савьятыр банго ёв сыс тэ зрискир прэ Кистенёвка. Лэскиро ило сыс пхэрдо тангипнаскирэ предчувствиенца, ёв дарандыя со на заухтылла дадэс джидэса, ёв думиндя ваш танго джиибэ, саво дужакирдя лэс дро гав; кашукипэ, биманушварыпэ, чёрорипэ и рэнды пиро хулаибэ, дрэ савэ ёв ничи на джиндя. Притрадыи прэ станцыя, ёв вгыя ко смотрителё и пучья вольнонэ грэн 21. Смотрителё уґалыя карик лэскэ трэби тэ джял, и пхэндя, со грая прибичядэ Кистенёвкатыр и дужакирна лэс штарто дывэс. Сыго явья ко Владимиро Андреевичё пхурано шоляри Антоно, саво водиндя лэс дро чяворытка бэрша пирэ штала и придыкхья пал лэскирэ тыкнэ грасторэстэ. Антоно зарундя, удыкхи лэс, збандия лэскэ жыко пхув, пхэндя лэскэ, со пхурано лэскиро рай инкэ джидо и прастандыя тэ дэл андрэ грэн. Владимиро Андреевичё отпхэндяпэ э хабнастыр и камья сыгыдыр тэ уджял. Антоно лыджия лэс тыкнэ дромэнца — и машкир лэндэ запхандяпэ ракирибэ.  — Пхэн, Антоно, саво рэндо мирэ дадэстэ Троекуровонэса?  — А дэвэл лэн дживэл Владимиро Андреевичё — рай, шунэс, роскостяпэ Кирилоса Петровичёса, а одова и подыя дро сэндо — хоть ёв бут молы кокоро пэскэ сы сэндариса. На амаро дынаренгиро рэндо тэ роскэдас рангирэ рэнды, а бах-мангэ ивья дад тыро гыя прэ Кирило Петровичёстэ, чюпняса састэр на пиримарэса.  — Так ґалёв адава Кирило Петровичё — тумэндэ кэрла со камэл?  — Ґалёв со адякэ, рай — сэндарис, шунэс, ёв и дрэ гасприн на тиминякирла, исправнико22 лэстэ прастала карик бичявэла лэс — рая зджяна кэ ёв про поклоно, и адякэ тэ пхэнэс, тэ явэл корыто, а былыче явэна.— Чячё ли, со ёв тумэндыр филатин откэдэла?  —	Ох, рая, шундям и амэ адякэ — про дывэса покровско пономарё23 пхэндя коли болдя24 амарэ старостастэ: явэла тумэнгэ хачита тэ гулинэн; акэ потэрдён прикэдэла тумэн ко васта Кирило Петровичё. Микита фаурнари и пхэндя лэскэ: и явэла, Савельичё, на тангискир э киривэс, на холякир гостен — Кирило Петровичё кокоро пир пэстэ, — а Андреё Гавриловичё кокоро пир пэстэ — а сарэ амэ дэвлэскирэ тэ тагарискирэ; нэ тэ про чюжо муй пуговка на присывэса.  — Так тумэ на камэн тэ пириджян ко Троекурово?  — Дро владениё Кирило Петровичёскэ! о дэвэл тэ заракхэл — лэстэ одой и пэскирэнгэ приджялапэ дрэван нашукар, а дорэсэнапэ напэскирэ, так ёв лэндыр на только цыпа, а и мас зрискирла. — На, дэ дэвла длугэс тэ дживэл Андрэёскэ Гаврилоловичёскэ, а коли уж дэвэл лэс прикэдэла, так на трэби амэнгэ никонэс, мамуй тутэ, амаро чириклоро. На выдэ ту амэн, а амэ уж пал тутэ потэрдёваса.  Ракири адякэ Антоно чиладя чюпняса, подухтылдя чюнгля, и грая лэскирэ прастандынэ сыгонэ рысяса.  Заухтылдо пхурэ шолярискирэ лавэнца, Дубровско ачья штыл — и придыяпэ пэскирэ думэнгэ. Прогыя бутыр мардэстыр — екхатыр Гришко розджингадя лэс годлыпнаса: Акэ Покровско! Дубровско газдыя шэро — ёв гыя буґлэ лэнякирэса брэгоса, савэстыр выпрастандыя рэка и хасия дро дурипэ машкир бэрги — прэ екх лэндыр газдыяпэ зэлэно кровля и вышка про дрэван баро баруно кхэр — прэ вавир панджэглавытко кхангири и пхураны кудунитко — пашыл росчюрдынэ сыс гавитка кхэрорэ лэнгирэ огородэнца и ганыгэнца. Дубровско уґалыя адалэ штэты — ёв взрипирдя, со прэ само бэрга кхэлдя ёв тыкнэ Машаса Троекуровонаса, сави сыс дуе бэршэнца тэрнэдыр лэстыр и одова моло ужэ дыкхно сыс со ёй явэла дрэван гожо. Ёв камья тэ пучел пал латэ Антоностэ, нэ сави-то ладж урикирдя лэс.  Подгыи кэ рангиро кхэр, ёв удыкхья дрэ унта машкир дрэвы парны идя. Дрэ адава времё Антоно дыя пирэ грэндэ и мэкьяпэ дрэ сари грэнгири зор пирдал пато и мамуй гав — выгыи гавэстыр, ёнэ газдынэпэ прэ бэрга, и Владимиро удыкхья брэзытко вэш, и дро лево про откэрдо штэто набаро кхэроро лолэ упралыпнаса; ило дрэ лэстэ замардяпэ — ангил пэстэ ёв дыкхья Кистенёвка и чёроро пэскирэ дадэскиро кхэр.  Пирдал 10 мэнты ёв вгыя прэ рангиро кхэр. Ёв дыкхья пашыл пэстэ барэ волнениёса. Дэшудуй бэрша на дыкхья ёв пэскири родина. Брэзыцы, савэ сыс только-со тходэ пашыл заборо коли ёв сыс кхэрэ, выбаринэ и ачнэ акана ученца ветвистонэ дрэвенца. Грэда прэ сави сыс кэрдэ гожа цветникэ, машкир савэндэ гыя буґло дром и саво шукар вышулавэласпэ, кэрдяпэ лэнгоса, прэ саво ракхьяпэ спэнтындло грай. Джюкэла было забашнэ, нэ уґалыи Антонос, ачнэ штыл и завилиндлэ порьенца. Кхэритка выгынэ штубэндыр и радымаса тэрдэ сыс пашыл тэрнэ растэ. Зорьяса ёв прокэдыяпэ сквозь манушэндэ, и впрастандыя про пхурано крыльцо. Дро трэмо лэс встретиндя Егоровна и роиндой облэя пэскирэ воспитанникос.  —	Тэ явэс джиды, тэ явэс джиды, няня, — ракирдя ёв, притасави ко ило пхурья, —со дад, кай ёв? Саво ёв?  Дрэ адая мэнта дро зало вгыя пирдал зор пиритхови ґэра, учё пхуро, парно и шуко, дро халато и колпако.  —	Тэ явэс джидо, Володька! — пхэндя ёв бизорьякирэ глосаса, и Владимиро хачкирдэс облыя пэскирэ дадэс.Насвало дрэван обрадысалыя и адава потринскирдя лэс, ёв кэрдяпэ бизорьякирэса, ґэра тал лэстэ подбандинэ, и ёв пэрлас, колиб тэ на подрикир лэс о чяво:  — Пал со тумэ газдынэпэ пасибнаскирьятыр, — ракирдя лэскэ Егоровна, — про ґэра нанэ тэрдо, а одорик жэ камэл, карик и мануша.  Пхурэс отлыджинэ дрэ соибнытко. Ёв камья лэса тэ ракир, нэ годы пэнтындяпэ лэстэ дро шэро, и дро лава на сыс нисаво спхандыпэ. Ёв ачья штыл и засутя.  Владимиро паражоно сыс лэскирэ састыпнаса. Ёв ачьяпэ дрэ лэскири соибнаскири — и мангья тэ ачявэн лэс екхджиннэс дадэса. Кхэритка кандынэ и сарэ приячнэ ко Гришко, и лыджинэ дрэ манушытко, кай и угостиндлэ лэс пиро гавитко, дёстыр, змэнькири лэс пучибнаса.Глава IV  Кай скаминд сыс пхэрдо хабнанца, одой муло пашло25  Набут дывэса змэки после одова сыр авья тэрно Дубровско, ёв камья тэ залэлпэ рэндэнца, нэ лэскиро дад на могискирдя тэ роспхэнэл лэскэ ничи — Андреёстэ Гавриловичёстэ на сыс повереннонэс. Роскэдыи лэскирэ лыла, латхья ёв только пэрво сэндарискиро лыл и ответо прэ адава пучибэ — савэстыр ёв на могискирдя тэ полэл и решиндя тэ дужакир со явэла дурыдыр, рикири надея прэ рэндоскиро чячипэ.  Машкир адава Андреёскиро Гавриловичёскиро састыпэ тэрдыя уса дылныдыр. Владимиро дыкхья, со ёв сыго мэрла и на отгыя пхурэстыр, саво ачья сыр тыкно чяворо.  Машкир одова тходо сроко прогыя, и апеляцыя на сыс подыны. Кистенёвка сыс Троекуровонэскири — Шабашкино явья кэ ёв поклонэнца и поздравлениенца и мангипнаса дрэ саво дывэс явэла трэби лэскирэ превосходительствоскэ тэ прилэл дро владениё нэви филатин — кокорэскэ или конэскэ тэ дэл ваш адава патяибэ — Кирилос Петровичёс лыя ладж. Природатыр ёв на сыс жадно, камаибэ тэ отплэскир залыджия лэс дрэван дур, дрэ лэстэ ґаздыяпэ ладж. Ёв джиндя, со лэскиро ворого сыс насвало, пхурано товаришшо лэскирэ тэрныпнаскиро — и победа на радысакирдя лэскиро ило. Ёв холяса вздыкхья прэ Шабашкиностэ, родыи кэ со тэ припхандэлпэ, соб тэ выкошэл лэс — нэ на латхья кэ со тэ припхандэлпэ и пхэндя холямэс: — Джя яври, на кэ ту.  Шабашкино дыкхи, со ёв дрэ холы, кэрдя шэрэса и сыгэс угыя. А Кирило Петровичё, коли ачьяпэ екхджино, псирдя англэ и палэ, шолякири: Победакиро громо роздэпэ, адава сыкавэлас, со лэскэ на пир пэстэ.  Ёв припхэндя тэ дэн лэскэ андрэ грэс, уридяпэ татыдыр (адава сыс дрэ сентябрёскиро концо) и кокоро лыи чюнгля дро васта традыя грэдатыр.  Сыго ёв удыкхья Андреёскиро Гавриловичёскиро кхэроро, и противоположна чувствы пхэрдякирдэ лэскиро ило. Отплэскирибэ и властолюбиё запарудяпэ дрэ лэстэ уче чувствэнца — ёв закамья тэ сджялпэ пэскирэ пхуранэ соседоса, тэ хаскир кошыбнаскирэ шпэры, рискири палэ лэскири филатин. Облокхякири пэскиро ди адасавэ куче намерениёса, ёв мэкья грэс дро прастыбэ кэ соседоскири филатин — и сыго притрадыя прямо прэ грэда.  Дрэ адава времё насвало бэшто сыс пашыл фэнштра. Ёв уґалыя Кирилос Петровичёс, и прэ лэскиро муй кэрдяпэ дрэван бари холы — багровонэстыр ёв кэрдяпэ парнэса, якха захачинэ, ёв проракирдя савэ-то наполынэ лава. Лэскиро чяво, саво сыс бэшто адай пало хулаибнытка лылваря, ґаздыя шэро и удивисалыя лэскирэ состояниёстыр. Насвало сыкадя ангуштяса прэ грэда холяса.  Ёв сыгэс лыя тэ подкэдэл полы пэскирэ халатоскирэ, ками тэ уштэл бэшыбнаскирэстыр, газдыяпэ — и екхатыр пэя. — Чяво чюрдыяпэ кэ ёв, пхуро пашло сыс и на дыхиндя — лэс розмардя карыдын.  — Сыгыдыр, сыгыдыр дро форо пал састыпнаристэ! — дыя годлы Владимиро.  — Кирило Петровичё пучела тумэн, — вгыи пхэндя дынари.Владимиро холямэс подыкхья прэ лэстэ.  —	Пхэн Кирило Петровичёекэ, соб ёв сыгыдыр укэдыяпэ, пока мэ инкэ на припхэндём тэ вытрадэн лэс грэдатыр — джя.  Дынари радымаса прастандыя тэ кэр пэскирэ раскиро припхэныбэ — Егоровна розлыджия вастэнца.  — Дадоро ту амаро, — пхэндя ёй санэ глосаса, — хаскирэса ту пэскиро шэроро! Кирило Петровичё схала амэн.  — Яв штыл, няне, — пхэндя холяса Владимиро, — екхатыр бичяв Антонос дро форо палэ састыпнаристэ.  Егоровна выгыя. Дрэ переднё никонэс на сыс — сарэ мануша спрастандынэпэ про дворо тэ дыкхэн прэ Кирило Петровичёстэ. Ёй выгыя про крыльцо — и ушундя дынарискирэ лава, савэ долыджинэпэ э тэрнэ раскирэ лавэстыр. Кирило Петровичё вышундя лэс, бэшы про дрожки — лэскиро муй ачья калыдыр ратятыр, ёв пхуткирдэс засандяпэ, холяса вздыкхья прэ кхэритконэндэ и традыя пашыл дворо. Ёв вздыкхья дрэ фэнштра, кай бэшто сыс мэнта одолэскэ палэ ангил адава Андреё Гавриловичё, нэ кай ужэ лэс на сыс. Няня тэрды сыс про крыльцо, ёй бистырдя со припхэндя лакэ рай. Кхэритка годлыпнаса розракирдэ машкир пэстэ ваш адава происшествиё. Екхатыр Владимиро подгыя ко мануша и пхэндя: — На трэби состыпнарис, дад мэя.  Кэрдяпэ годлыма, Мануша чюрдынэпэ дро кхэр ко пхуро рай. Ёв пашло сыс дро креслы, прэ савэ пирилыджия лэс Владимиро; лэскиро право васт змэкьяпэ жыко пато, шэро пашло сыс про колын — дрэ адава инкэ на шылало трупо ужэ на сыс джиибэ, нэ обезображэно мэрибнаса. Егоровна зарундя — дынарья окружындлэ трупо, ачядо прэ лэнгиро попечениё, — вымордэ лэс, уридэ дро мундиро, ссудо дро 1797 бэрш, и тходэ про одова само скаминд, пал саво адакицы бэрша ёнэ служындлэ пэскирэ раскэ.  Глава V  Тэ гаравэн лынэ про трито дывэс. Чёрорэ пхурэскиро трупо пашло сыс про скаминд, учякирдо саваноса 26, а пашыл хачинэ момоля. Столово пхэрды сыс кхэритконэ манушэнца, готовиндлэпэ ко вылыджяибэ. Владимиро и трин дынарья газдынэ гробо. Рашай гыя ангил, дьячко палал, баги молитвы. Кистенёвкакиро хулай дро последнё моло пиригыя палэ пэскирэ кхэрэскиро прого. Гробо лыджинэ вэшорэса. Дывэс сыс кхамитко и шылало. Осенякирэ листы пынэ дрэвэндыр.  Выгыи вэшорэстыр, удыкхнэ кистенёвско каштуны кхангири и погосто пхуранэ липэнца. Одой сыс гарады Владимироскири дай, одой — пашыл лакири могила сыс выганады свежо колбань.  Кхангири сыс пхэрды кистенёвсконэ гадженца, савэ явнэ тэ поклонинэнпэ пэскирэ раскэ. Тэрно Дубровско тэрдо сыс пашыл штэто кай багана певчя, ёв на рундя и на мангьяпэ — нэ муй лэскиро кэрдяпэ дрэван накуч. Обрядо кончисалыя. Владимиро пэрво подгыя тэ простинпэ трупоса — пал лэстэ и сарэ кхэритка — яндлэ крышка и замардэ гробо. Гадя шундлэс рундлэ; гаджэ выкхоснэ ясва вастэнца. Владимиро и одолэ трин дынарья лыджинэ лэс про погосто, палал гыя capo гав. Гробо змэкнэ дрэ колбань — сарэ кон сыс чюрдынэ дрэ латэ пирэ жмэня кишаё — колбань заганадэ, кэрдэ лакэ шэрэса, и розгынэпэ. Владимиро сыго угыя, сарэн обтрадыя и гарадыя дро Кистенёвско вэш.  Егоровна раскирэ лавэстыр кхардя рашас, дьяконос, дьячкос и ваврэн про рипирибэ — пхэны, со тэрно рай на явэла про рипирибэ. Рашай Антоно, рашаны Федотовна и дьячко прэзал гынэ про рангиро кхэр, розракири Егоровнаса ваш одова, сыр пхурано рай кэрдя куч рэнды и ваш одова, со дужакирдя лэскирэ чявэс. Сыр Троекурово сыс дрэ филатин и сыр ёв сыс прилыно, джиндлэ сарэ одолэ штэтытка джиибнарья и ракирдэ со явэна накуч рэнды.  — Со явэла — то явэла, —пхэндя рашаны, — а танго явэла, коли на Владимиро Андреевичё явэла амарэ раса. Мурш, ничи нашты тэ пхэнэс.  — А конэскэ жэ сыр на лэскэ и тэ явэл амэндэ раса, — пхэндя Егоровна, — ивья Кирило Петровичё холясола — на прэ даракунэстэ попэя — миро чириклоро и кокоро пал пэстэ потэрдёла — тэ и, дэвэл дэла, благодетели лэс на чюрдэна. Дрэван пхуткирдо Кирило Петровичё! А дарла, подкэдыя пори, коли миро Гришко задыя, прэ лэстэ годла: яври, пхуро джюкэл! — Яври дворостыр!  — Мрэ дадорэ, Егоровна, — пхэндя дьячко, — сыр адава Гришкостэ чиб порисия, мэ сыгыдыр джюкланэс забашава прэ самонэ пхурэдырэ рашастэ, coca бангэс тэ вздыкхав прэ Кирило Петровичёстэ. Сыр удыкхэса лэс, дарипэ пролэла и шэро адякэ и бандёла кэ пхув.  — Суетэнгири суета, — пхэндя рашай, — и Кирило Петровичёскэ отбагана адякэ жэ сыр ададывэс и Андреёскэ Гавриловичёскэ, коли только тэ гаравэн лэна барвалыдыр, тэ манушэн акхарна про рипирибэ бутыр — а ваш дэвлэскэ уса екх.— И амэ камьям тэ закхарас сарэ пашылатунэ гава, тэ Владимиро Андреевичё на закамья. Матраш амэндэ capo ухтылла — сы coca тэ чялякирас, тэ со припхэнэса тэ кэрэс, коли манушэн нанэ, нэ палодова тумэн учялякирава — дрога мирэ.  Адасаво лачё ракирибэ и надея тэ латхэс куч парамо усыгякирдэ розракирибнагиро гыибэ, и ёнэ сыго явнэ дрэ рангиро кхэр, кай скаминд ужэ сыс учякирдо и бравинта подыны.  Машкир адава Владимиро уса гыя и гыя дурыдыр дро вэш, ками движэниёса и кхиныбнаса тэ закашукир дёскири мэнька. Ёв гыя на роскэдыи дром — дрэвэнгирэ суки кажно мэнта царапиндлэ лэс — лэскирэ ґэра пропэрнас дрэ блата — ёв ничи адава на дыкхья. Ёв выгыя про тыкно жужо штэто, пашыл саво сыс сарэ стронэндыр вэш; адай жэ прастандыя ручьё сапэса машкир дрэвы, обнангякирдэ осеняса. Владимиро тэрдыя, отэнчя бэстя прэ шылалы пхув, и калэ думы екх палэ екхатэ стасадэпэ дрэ лэскиро шэро. — Ёв дрэван пириджиндя акана пэскиро екхджиныпэ. Одова со сы дро англыпэ здыяпэ лэскэ заучякирдо холямэ тучяса. Вражда Троекуровонэса могискирдя тэ прилыджял лэскэ нэвэ бибахтя. Чёрори лэскири филатин могискирла тэ оджял лэстыр дро вавир васта — дрэ адасаво случяё чёрорипэ дужакирдя лэс. Ёв длуго сыс бэшто прэ екх штэто, дыкхи про тихо ручьёскиро прастыбэ, саво улыджия накицы поблекла листэ — адава джидэс здыя лэскэ про джиибэ. Ёв дыкхья со лыя тэ калёл — ёв газдыяпэ и гыя тэ родэл дром, нэ ёв инкэ длугэс блэндысалыя пиро наджиндло вэш, пока на попыя про дроморо, саво и яндя лэс кэ лэскирэ кхэрэскирэ порты.  Про дром Дубровсконэскэ попэяпэ рашай сарэ кхангирьякирэ причтоса. Дума ваш бибахтало предзнаменованиё явья лэскэ дро шэро. — Ёв наками гыя стронаса и гарадыя пало дрэво. Ёнэ лэс на дыкхнэ и хачкирдэс лыджинэ машкир пэстэ розракирибэ, прогыи мамуй лэстэ.  —	Уджя налаче рэндэндыр и кэр кучипэ, — ракирдя рашай рашанякэ, — на трэби амэнгэ адай тэ ачяспэ. На тыри бида, coca бы рэндо на кончисалыя.  Рашаны со-то ракирдя, нэ Владимиро на могискирдя ла тэ росшунэл.  Коли лыя тэ поджял ко кхэр, ёв удыкхья бутэ манушэн — гаджэ и кхэритка мануша згынэпэ прэ рангиро дворо. Дурипнастыр ушундя Владимиро дрэван баро годлыпэ и розракирибэ. Пашыл штала тэрдэ сыс дуй урдэна задынэ андрэ дро кажно урдэн пиро трин грая. Про крыльцо сыс тэрдэ наджиндлэ мануша дро мундирэ и ваш со-то ракирдэ.  — Со адава сы, — пучья ёв холямэс Антоностэ, саво прастандыя кэ ёв. — Адава кон адасавэ, и со лэнгэ трэби?  — Ах, дадоро Владимиро Андреевичё, — ракирдя пхуро. — Сэндо явья. Отдэна амэн Троекуровонэскэ, отлэна амэн тырэ райканыпнастыр!..  Владимиро змэкья шэро, мануша спрастандынэпэ ко набахтало пэскиро рай.  —	Дад ту амаро, — дынэ годла ёнэ чямудыи лэскэ васта, — на камас ваврэ рас, припхэн амэнгэ, сэндоса амэ роскэрасапэ, мэраса, а на выдаса. — Владимиро дыкхья прэ лэндэ и со-то взгыя лэскэ дро шэро.  — Тэрдёнте, — пхэндя ёв лэнгэ, — а мэ припхэныбнытконэнца пириракирава.  — Пириракир, дадолэ, — загодлалынэ лэскэ мануша, — тэ уладжякир э бэнгэн.  Владимиро подгыя ко чиновникэ. Шабашкино нартоса про шэро, тэрдо сыс дро пхака и пхуткирдэс дыкхи пашыл пэстэ. — Исправнико, учё и грубо гаджо панджэша бэршэнгиро, лолэ моса и дро вэнцы, удыкхи Дубровсконэс, саво гыя кэ ёнэ, крякниндя, и пхэндя хриплонэ глосаса:  —	И адякэ, мэ тумэнгэ ракирава одова, со ужэ пхэндём: пиро уезднонэ сэндоскиро решениё адалэ дывэсэстыр тумэ сан акана Кирило Петровичёскирэ Троекуровонэскирэ, савэстыр патяибнытконэ моса сы рай Шабашкино, — кандэнте лэс дрэ capo, со на припхэнэла, а тумэ, гадя камэнте и уважынэнте лэс, а ёв жыко тумэ баро камаибнари.  Адалэ на годьварэ лавэндыр исправнико засандяпэ, Шабашкино и ваврэ членэ тожэ засандлэпэ. Владимиро мэя холятыр.  —	Пхэнэнте, со адава адасаво сы, — згарави холы пучья Дубровско исправникостэ, саво сандяпэ.  — А адава окэ со сы, — пхэндя фрэнто чиновнико, — со амэ явьям тэ пиридас филатин Кирило Петровичёскэ Троекуровонэскэ и тэ мангас сарэ ваврэн тэ укэдэнпэ пиро кучипэ пока здрова.  — Нэ тумэ могискирнас, тэ пхэнэн англыдыр мангэ, а на мирэ гадженгэ — и тэ пхэнэн помешшикоскэ э властякирэ отрешениёстыр.  — А ту кон адасаво, — пхэндя Шабашкино фрэнтэс дыкхи прэ Дубровсконэстэ, — помешшико Андреё Гаврилово Дубровсконэскиро чяво дэвлэскирэ воляса мэя — амэ тумэн на джинас, тэ и тэ джинас на камас.  — Тумаро райканыбэ, адава амаро тэрно рай — пхэндя глос э гаджендыр, — Владимиро Андреевичё.  — Кон одой могискирдя муй тэ поравэл. — пхэндя холямэс исправнико, — саво рай, саво Владимиро Андреевичё — тумаро рай Кирило Петровичё Троекурово — шунэна ли, тумэ.—	Сыр на адякэ, — пхэндя одоя жэ глос.  —	Тэ адава бунто! — загодлалыя исправнико.— Эй, шэрало, адарик!Шэрало выгыя ангил.  —	Розродэ екхатыр, кон могискирдя манца тэ розракир. Мэ лэс!  Шэрало подгыя ко гадже, пучи, кон ракирдя? Нэ сарэ сыс штыл, сыго дро палатунэ рядэ газдыяпэ годлыпэ, и дрэ екх мэнта сарэ загодлынэ. Исправнико стэлякирдя глос и камья лэн тэ ура-кир.  —	Тэ со прэ лэстэ тэ дыкхэс, — задынэ годла кхэритка, — чявалэ! марэн лэн — и сарэ чюрдынэпэ.  Шабашкино и ваврэ членэ прастандынэ дро трэмо и запхандлэ пал пэстэ удэра.  — Чявалэ, пхандэн — задыя годлы одоя жэ глос, и сарэ чюрдынэпэ ко удэра.  — Тэрдёнте, — загодлалыя Дубровско, — дылынэ! со адава тумэ? тумэ хаскирна и пэс и ман — джянте пиро кхэра и ячкирэнте ман. На дарэнте, тагари куч, мэ лава тэ мангав лэс — ёв амэн на помэкэла — амэ сарэ лэскирэ чявэ — а сыр лэскэ пал тумэндэ тэ затэрдёл, коли тумэ лэна тэ газдэн бунто и разбоё.   Тэрнэ Дубровсконэскиро ракирибэ, лэскири куч глос уковлякирдя гаджен. Мануша ачнэ штыл и розгынэпэ — дворо ачья чючё, членэ сыс бэштэ дро кхэр. Отэнчя Шабашкино тихэс отпхандя удэра, выгыя про крыльцо и лыя тэ кэр Дубровсконэскэ шэрэса, со затэрдыя пал лэндэ.  Владимиро шундя лэс презрениёса и ничи на ракирдя.  — Амэ камас, — ракирдя дурыдыр сэндари, — коли тумэ дэна тэ раткирэн адай; а то ужэ рат ачья, и тумарэ гадже могискирна тэ чюрдэнпэ прэ амэндэ про дром. Кэренте адасаво миштыпэ: припхэнэнте тэ тховэн амэнгэ хоть кхас дрэ гостинно; coca злоко, амэ джяса кхэрэ.  — Кэрэнте, со камэн, — пхэндя лэнгэ шукэс Дубровско, — мэ адай ужэ на хулай.  Адалэ лавэнца ёв угыя дрэ дадэскири комната и запхандя пал пэстэ удэра.Глава VI  «Иадякэ, саро кончисалыя, — пхэндя ёв кокоро пэскэ, — инкэ злокоса мандэ сыс вэнгло и котыр маро. Атася мэ банго явава тэ чюрдав кхэр, кай мэ бияндыём» — и лэскирэ якха тэрдынэ прэ лэскирэ дакири патрин. Жывописцо сыкадя ла тэрдындой пашыл перилы дрэ парны идя екхэ розаса дро бала. «И патрин адая дорэсэлапэ мирэ ирьякирэ ворогоскэ, — подумискирдя Владимиро, — ёй зачюрдыны явэла дрэ кладово кхэтанэ э пхагирдэ бэшыбнаскирэнца, или ублады дрэ англатуны штуба про сабэ лэскирэ джюкляренгэ, а дрэ лакири соибнытко кай мэя о дад, лэла тэ дживэл лэскиро припхэныбнытко или лэскиро гаремо27. На, на! мэк жэ и лэскэ нэ на дорэсэлпэ танго кхэр, савэстыр ёв вытрадэла ман». Владимиро стасадя данда — дрэван даранэ думы бияндынэ дрэ лэскиро шэро.  Чиновникэнгирэ глоса долыджинэпэ ко Дубровско — ёнэ лыджинэ пэс сыр хулая, припхэнэнас тэ подэн лэнгэ то екх, то вавир и накуч отлыджянас лэс э мэнькитконэ лэскирэ думэндыр. Отэнчя capo ачья штыл.  Владимиро откэрдя комодэ и яшшикэ, залыяпэ тэ роскэдэл дадэскирэ лыла. Адай бутыр сарэстыр сыс хулаибнытка счётэ и лыла пиро разна рэнды. Владимиро розрискирдя лэн на гины. Дрэ адалэ лыла попыяпэ лэскэ пакето подчиныбнаса: Мирэ ромнякирэ лыла. Барэ камаибнаса, Владимиро прилыяпэ пал лэндэ: ёнэ чиндлэ сыс дро походо и сыс адресована дрэ армия Кистенёвкатыр. Ёй чиндя лэскэ ваш екхджино джиибэ, хулаибнытка залыибэна, нежностяса жалискирдяпэ прэ разлука и кхардя лэс кхэрэ, дрэ куч подругакиро облэибэ. Дрэ екх лыл ёй чиндя лэскэ пэскиро дарипэ ваш тыкнэ Владимироскиро састыпэ; дрэ вавир ёй радысалыя лэскирэ раннёнэ способностенгэ и дыкхья дро англыпэ ваш лэскэ бахтало и барвало джиибэ. Владимиро загиндяпэ и бистырдя capo про свэто и придыяпэ дёса дрэ ирьякиро мироскири бахт и на удыкхья, сыр прогыя времё, вантытка мардэ промардэ дэшуэкх. — Владимиро тходя лыла дрэ кисык, лыя момолы и выгыя кабинетостыр.Дро зало про пато сутэ сыс чиновникэ — про скаминд тэрдэ сыс стэклы, выпинэ лэнца, зорало ромоскиро кхандыпэ розлыджияпэ пир capo кхэр. Удэра сыс запхандлэ — на латхы клэдын. Владимиро рисия палэ — клэдын сыс пашло про скаминд. Владимиро отпхандя удэра и попэя прэ манушэстэ, саво гарадыя дро вэнгло — дро васта лэстэ сыс тэвэр. И подгыи кэ ёв момоляса, Владимиро уґалыя Архипос фаурнарис.— Ту палсо адай? — пучья ёв.  — Ах, Владимиро Андреевичё, адава тумэ, — пхэндя Архипо тихэс — дэвлалэ, зракх ту! шукар, со тумэ момоляса гынэ! — Владимиро удивисалыя дыкхи прэ лэстэ.— Со ту адай гарадыян? — пучья ёв фаурнарис.  — Мэ камьём тэ прогалёвав, сарэ ли кхэрэ, — ракирдя Архипо.— А ваш со тутэ тэвэр?  — Тэвэр ваш со? — Нэ тэ сыр жэ би тэвэрэскиро акана тэ псирэс. Адалэ чиновникэ адасавэ, дыкхэс, мэндра одова и дыкх...— Ту мато, чюрдэ тэвэр, джя просовпэ.  — Мэ мато? Дадушка, Владимиро Андреевичё, дэвэл дыкхэла, ни екх капля дро муй на сыс — тэ и джяла ли бравинта прэ годы, шундло ли адасаво рэндо — чиновникэ задумискирдэ тэ явэн прэ амэндэ хуланца, чиновникэ традэна амарэ ран рангирэ кхэрэстыр. Дыкхэс сыр ёнэ храпинэна, бэнга — сарэн бы екхатыр и концы дро паны.Дубровско задумискирдяпэ.  —	Шун, Архипо, — пхэндя ёв, — нашукар ту задуминдян. На чиновникэ бангэ. Захачкир-ка фонарё тэ джя пал мандэ.  Архипо лыя раскирэ вастэндыр момолы, латхья пало бов фонарё, втходя дрэ лэстэ момолы, и сарэдуй тихэс згынэ крыльцостыр и гынэ пашыл дворо, ракхибнари лыя тэ мар дрэ саструны пхал, забашнэ джюкэла.—	Кон про ракхибэ? —пучья Дубровско.  — Амэ, мрэ рая, — отпхэндяпэ саны глос, — Василиса тэ Лукэрья.  — Джянте пиро кхэра, — пхэндя лэнгэ Дубровско — тумэ на трэби.—	Шукар, — проракирдя Архипо.  —	Дэ дэвла састыпэ тукэ, — пхэндлэ гадя и екхатыр угынэ кхэрэ.  Дубровско гыя дурыдыр. Дуй мануша подгынэ кэ ёв; ёнэ дынэ лэс годла. — Дубровско уґалыя Антоноскири и Гришкоскири глоса.—	Тумэ соскэ на сан сутэ? пучья ёв лэн.  —	Ко соибэ ли амэнгэ, — отпхэндяпэ Антоно, — кэ со амэ доджиндям, кон бы подумискирлас...  — Тихэдыр! — обрискирдя Дубровско, — кай Егоровна?  — Дрэ рангиро кхэр дрэ пэскири светёлка, — пхэндя Гришко.  —	Джя, ян ла адарик, тэ вылыджя кхэрэстыр сарэ амарэ манушэн, соб ни екх ди дрэ лэстэ тэ на ячэлпэ кроме чиновникэндыр — а ту, Антоно, задэ андрэ урдо.  Гришко угыя и пирдал мэнта явья пэскирэ даса. Пхури дрэ адая рат на розуридяпэ; кроме чиновникэндэ дро кхэр никон на сыс суто.  —	Сарэ ли адай? — пучья Дубровско, — на ачьяпэ ли кон дро кхэр?  —	Никонэс, кроме чиновникэндэ, — пхэндя Гришко.  —	Янэнте адарик кхас или пхус, — пхэндя Дубровско.  Мануша прастандынэ дрэ штала и рисинэ, лыджии дрэс кхас.  —	Подтховэнте тэло крыльцо — окэ адякэ. Нэ, чявалэ, якх!  Архипо откэрдя фонарё — Дубровско захачкирдя кхина.  —	Потэрдёв, — пхэндя ёв Архипоскэ, — здэлапэ мангэ, со мэ запхандём дрэ переднё удэра, джя сыгыдыр отпхандэ лэн.  Архипо прастандыя дро трэмо — удэра сыс откэрдэ. Архипо закэрдя лэн про клэдын, проракири дрэ пашглос: сыр на адякэ, откэр! и рисия ко Дубровско.  Дубровско подлыджия кхина, кхас захачия, якх газдыяпэ и освэтиндя capo дворо.  — Дэвлалэ, — жалискирибнаса задыя годла Егоровна, — Владимиро Андреевичё, со ту кэрэса.  — Яв штыл, — пхэндя Дубровско. — Нэ, мрэ чявэ, яченпэ джидэ, джява карик дэвэл лыджяла; явэнте бахталэ нэвэса тумарэ раса.  — Дад ту амаро, чяраибнари, — ракирдэ мануШа, — мэраса, на ачяваса тут, джяса туса.  Грая сыс подынэ. Дубровско бэстя Гришкоса дро урдэн. Антоно дыя пирэ грэндэ, и ёнэ выгынэ дворостыр.  Ґаздыяпэ балвал. Дрэ екх мэнта якх обухтылдя capo кхэр. Стэклы дро фэнштры трескиндлэ, сыпиндлэпэ, брэвны ягаса лынэ тэ пэрэн, роздыяпэ годлыпэ и чиновникэнгирэ годлыпэна: «помогискирэнте, помогискирэнте». Лоло тхув газдыяпэ учес ангил кхэр.  — Сыр на адякэ, — пхэндя Архипо, холямэ сабнаса дыкхи прэ якх.  — Архипушко, — ракирдя лэскэ Егоровна, — вымэк лэн бэнгэн, дэвэл тут на бистрэла.—	Сыр на адякэ, — откхардяпэ фаурнари.  Дрэ адая мэнта чиновникэ сыкадынэ дро фэнштры, ками тэ выпхагирэн дуитка фэнштры. Нэ адай кхэрэскиро упралыпэ трескимаса пэя, и годлыпэна пириячнэ.  Сыго сарэ кхэритка выгынэ про дворо. Гадя годласа прастандынэ тэ вытырдэн пэскиро миштыпэ, раклорэ кхэлдэ, радысалыи дыкхи прэ яг. Ягакирэ искры урняндынэ сыр ив, захачинэ гадженгирэ кхэра.  —	Акана capo шукар, — пхэндя Архипо, — сыр хачёла а? Галёв и э Покровсконэстыр шукар тэ дыкхэс.  Дрэ адая мэнта Архипо удыкхья нэви патрин; мыца прастандыя пирэ шталкиро упралыпэ, сави сыс сари дрэ яг. Мыца на джиндя карик лакэ тэ ухтэл, адякэ сыр сарэ стронэндыр сыс э яг. Чёрори мыца тангипнытконэ годлыпнаса прикхардя про помогискирибэ, раклорэ мэрэнас сабнастыр, дыкхи прэ латэ.  —	Соскэ санапэ, бэнгарты, — пхэндя лэнгэ холямэс фаурнари, — дэвлэстыр тумэ на дарна — дэвлэскиро творениё хасёла, а тумэ дылынэ радысона — и притхови лестница ко захачино упралыпэ, ёв лыя тэ вскэдэлпэ палэ мыцатэ. Мыца полыя со фаурнари камэл ла тэ зракхэл и сыгибнаса ухтылдяпэ пал лэскири бай. Пашобхачкирдо фаурнари пэскирэ мыцаса змэкьяпэ тэлэ.  — Нэ, чявалэ, аченпэ джидэ, — пхэндя ёв кхэритконэнгэ, — мангэ адай тэ кэрав нанэ со — бахтяса тэ яченпэ, на рипирэн ман холяса.  Фаурнари угыя, яг инкэ хачия набут мардэ, а коли улыяпэ, то вангарэнгирэ груды бипламёскиро хачинэ дрэ ратякиро калыпэ — пашыл лэндэ псирдэ Кистенёвкакирэ джиибнарья, савэндэ схачинэ о кхэра.Глава VII  Прэ вавир дывэс шуныбэ ваш пожаро розлыджияпэ пир сарэ гава. Сарэ ракирдэ ваш адава савэ наяви догадкэнца. Ваврэ ракирдэ, со Дубровсконэскирэ мануша пирипинэпэ бравинта про рипирибэ и захачкирдэ кхэрэ наракхибнастыр, кой савэ бангякирдэ чиновникэн, савэ подматынэ про новоселиё, бут мануша ракирдэ, со ёв кокоро схачия земсконэ сэндоса и сарэ кхэритконэ манушэнца; ваврэ догалёнаспэ ваш чячипэ и ракирдэ, со банго дрэ адая бари бида сыс кокоро Дубровско, саво скэрдя адава холятыр. Троекурово сыс прэ вавир дывэс прэ пожароскиро штэто и кокоро лыджия догалыибэ. Сыс утэрдякирдо, со исправнико, сэндари, стряпчё и чиныбнари, адякэ жэ Владимиро Дубровско, няня Егоровна, кхэритко мануш Григориё, шоляри Антоно и фаурнари Архипо хасинэ наджиндло карик. Сарэ кхэритка сыкадэ, со чиновникэ схачинэ дро одоя мэнта, сыр пэя кхэрэскиро упралыпэ; лэнгирэ обхачкирдэ кокалы сыс выганадэ. Гадя Василиса и Лукерья пхэндлэ, со Дубровсконэс и Архипос фаунарис ёнэ дыкхнэ пало набут мэнты ангил пожаро. Фаурнари Архипо, сыр сарэ сыкадэ, сыс джидо и галёв ёв и исы екхджино банго дро подхачкирибэ. Прэ Дубровсконэстэ сыс пашлэ дрэван зоралэ подозрении. Кирило Петровичё бичядя губернатороскэ лыл дрэ саво чиндя capo ваш адава подхачкирибэ и запхандяпэ нэво рэндо.  Сыго пролыджинэпэ ваврэ шуныбэна, савэ и дынэ хабэ ваш нэвэ розракирибэна. Дрэ ** явнэ разбойникэ, и прияндлэ бари страх прэ сарэ джиибнарьендэ. Меры, прилынэ прэ лэндэ правительствоса, нисаво уфэдырякирибэ на дынэ. Грабительствы, екх кучидыр ваврэстыр, кэрдэпэ екх палэ екхэстэ. Сыс дарано и пиро дрома и пиро гава. Разбойникэ прэ грэндэ традэнас дывэсэ пир сари губерния — тэрдякирнас путешэственникэн и почта, притрадэнас дро гава, грабинэнас рангирэ кхэра и хачкирнас. Шайкакиро барыдыр славутно сыс пэскирэ годяса, муршыпнаса и лаче дёса. Пал лэстэ роспхэнэнас чюды; Дубровсконэскиро лав сыс сарэндэ прэ чиб, сарэ дынэ патяибэ дро одова, со адава сыс ёв, а на кон вавир, пхурыдырэса прэ муршытконэ злодеендэ. Удивисонас екхэскэ —Троекуровонэскирэ филатина сыс на чиладэ; разбойникэ на роспхагирдэ лэстэ ни екх штала, на тэрдякирдэ ни екх урдэн coca наяви. Троекурово пхуткирибнаса capo адава причинэлас дарипнаскэ, саво ёв джиндя тэ придэл сарэ губерниякэ и дрэван лаче полицыякэ, сави ёв залыджия дрэ пэскирэ гава. Пэрво моло пашылатунэ рая сандлэпэ машкир пэстэ Троекуровонэскирэ пхуткирибнастыр, и кажно дужакирдя, соб накхардэ гости явнэ дрэ Покровско, кай сыс coca тэ подживэспэ, нэ уса таки лэнгэ пригыяпэ тэ пригалёнпэ, со разбойникэ дэнас лэскэ наполыно уважэниё. Троекурово пхутия и кажно моло коли ушунэлас ваш нэво ограблениё Дубровсконэса, то саласпэ губэрнаторостыр, исправникэндыр и ротнонэ командирэндыр, савэндыр Дубровско уджялас кажно моло начиладо.  Машкир адава явья 1 октябрё — баро кхангирьитко свэнко дрэ Троекуровонэскиро гав. Нэ англыдыр сыр тэ чинас ваш адава свэнко и происшэствии, амэ бангэ тэ поджиндлякирас гиныбнарис э муенца ваш лэскэ нэвонэнца, или ваш савэндэ амэ только локхэс рипирдям дрэ амаро роспхэныбэ.Глава VIII  Гиныбнари, ґалёв, ужэ догалыяпэ, со Кирило Петровичёскири чяй, пал савьятэ амэ пхэндям инкэ абут лава, сы амарэ повестякири героиня. Дро бэрша, ваш савэ амэ чинаса, лакэ сыс 17 бэрша, и лакиро гожыпэ сыс дро пхэрдо цвэто. Дад ла камья дрэван, нэ обджяласпэ ласа своенравиёса, то кэрлас угождениё сарэ лакирэ прихотенгэ, то даракирдя ла холямэ а то и жэстоконэ отлыджяибнаса. Джины шукар, лакиро припхандыпэ кэ пэ ёв на могискирдя тэ домарпэ лакиро патяибэ. Ёй присыклыя тэ гаравэл лэстыр пэскирэ чувствы и одова со думиндя, адякэ сыр николи на могискирдя тэ джинэл, сыр ёнэ явэна прилынэ. Латэ на сыс подруги и ёй выбария екхджины. Пашылатунэ рангирэ ромня и чяя редко сыс ко Кирило Петровичё. Ваш лэскирэ розракирибэна и увеселении трэбинэ сыс мурша, а на джювля. Набут молы сыс амари гожыня машкир Кирило Петровичёскирэ гостендэ. Дрэван бари бибилиотека, сави стходы сыс бутыр э французсконэ писателендыр XVIII вэкоскирэ, сыс отдыны лакэ. Лакиро дад, николи ничи на гиндя, сыр только совершенно Повариха, а ваш адава и на могискирдя тэ явэл лакирэ лыджяибнариса пирэ лылваренгиро гиныбэ, и Маша пирикэдыи сарэ лылваря, лыя тэ гинэл романэ. Адякэ кончисалыя лакиро сыкляибэ, саво пэрво моло сыс тэлэ францужэнкакиро лыджяибэ. Адалэ францужэнкакэ мамзель Мими Кирило Петровичё дрэван патяндя и камья и уса таки ёв банго сыс чёраханэс тэ выбичявэл ла дрэ вавир филатин, адякэ сыр адава камаибэ ачья ваш сарэнгэ дыкхно. Мамзель Мими ачядя ваш пэскэ дрэван куч рипирибэ. Ёй сыс лачи раклы и николи пэскиро влияниё, саво латэ сыс прэ Кирило Петровичёстэ на использындя про вредо — coca и на здыя прэ ваврэ наперсницэндэ, савэн ёв парудя кажно мэнта. Кокоро Кирило Петровичё камья ла бутыр ваврэндыр, и калэ якхэнгиро раклоро 9 бэршэнгиро, саво здыя муеса прэ южно стронакирэ m-lle28 Мими, сыклыя лэстэ кхэрэ и пригалыно сыс лэскирэ чявэса, надыкхи про одова, со бут пирангэ раклорэ, сыр дуй капли паны здынэ прэ Кирило Петровичёстэ, прастандынэ пашыл лэскирэ фэнштры и гиндлэпэ кхэритконэнца. Кирило Петровичё вычиндя Москватыр ваш пэскирэ тыкнэ Сашоскэ французос сыкляибнарис, саво и явья дро Покровско дро одова моло сыр кэрдэпэ адалэ рэнды ваш савэ акана амэ чинаса.  Адава сыкляибнари покамьяпэ Кирило Петровичёскэ пэскирэ куче моса и лаче отлыджяибнаса. Ёв яндя Кирило Петровичёскэ пэскирэ пошарибэна (атестатэ) ваш бутя и лыл Троекуровонэ сэмэнцатыр, савэстэ 4 бэрша джиндя ёв гувернёроса. Кирило Петровичё capo адава пиридыкхья и на покамьяпэ лэскэ екх только французоскиро тэрныпэ — на ваш одова, со могискирдя адава куч наухтылыбэн тэ явэл наскхэтанякирдо терпениёса и джинаибнаса, саво адякэ трэбинэ дро бибахтало сыкляибнарискиро званиё — нэ лэстэ сыс пэскирэ напатяибэна, савэ екхатыр и камья лэскэ тэ выпхэнэл. Ваш адава ёв припхэндя тэ кхарэн кэ ёв Маша (Кирило Петровичё пиро французско чиб на ракирдя и Маша пирилыджия лэскэ адая чиб).  — Поджя адарик, Машэ: пхэн адалэ мусьёскэ, со мэк адякэ и тэ явэл — прилава лэс; только доракирибнаса, соб ёв мандэ пал мирэ раклендэ на могискирдя тэ псирэл, а то мэ лэс джюклэскирэ чявэс... пирилыджя адава лэскэ, Машэ.  Маша пололыя и, обрисии ко сыкляибнари, пхэндя лэскэ пиро французско, со о дад рикирла надея, со ёв лэла тэ лыджял пэс дрэван шукар.  Французо кэрдя лакэ шэрэса и пхэндя, со ёв лэла тэ домарпэ тэ заслужин уважэниё.  Маша лав дро лав пирилыджия лэскиро пхэныбэ.  — Шукар, шукар, — пхэндя Кирило Петровичё, — на трэби ваш лэскэ уважэниё. Лэскиро рэндо тэ псирэл палэ Сашкостэ и тэ сыклякир граматикакэ тэ географиякэ, пирилыджя адава лэскэ.  Марья Кириловна сковлякирдя дрэ пэскиро пирилыджяибэ груба дадэскирэ лава, и Кирило Петровичё отмэкья пэскирэ французос дро флигелё, кай отлыджинэ лэскэ штэто тэ дживэл.  Маша на придыя вниманиё тэрнэ французоскэ, высыклякирды дро аристократическа предрассудки, сыкляибнари сыс ваш лакэ сыр дынари или мастерово, а дынари или мастерово на здыя ваш лакэ прэ муршэстэ. Ёй на удыкхья впечатлениё кэрдо ласа прэ французостэ Дефоржостэ, ни лэскири ладж, ни одова сыр спарудяпэ лэскири глос. Бут дывэса ёй встретиндяпэ лэса дрэван чястэс, нэ ёй и на дыкхэлас прэ лэстэ. Нэ екх рэндо затходя ла тэ получискир ваш лэскэ нэвэ полэибэна.  Про дворо Кирило Петровичёстэ сыс кой-кицы тыкнэ ричя, савэ сыс ваш покровсконэ раскэ само барэ забаваса. Дро пэрво пэскиро тэрныпэ ричен янэнас кажно дывэс дрэ гостинно, кай Кирило Петровичё пхэрдэ мардэнца залыяпэ лэнца, травинэс лэн мыцэнца и джюклоренца. Коли выбаринэ сыс тходэ про цэпо, дужакири чячюны травля. Кой коли вылыджянас ко рангирэ фэнштры ричен и янэнас лэнгэ чючи бравинтытко бочка, обмарды карфиненца; рич обсунгэлас ла, отэнчя тихэс дочелавэласпэ кэ ёй, пусавэлас пэскэ лапы, холясови толкинэс ла зоралыдыр, и зоралыдыр тэрдёлас дукх. Адалэстыр ёв тэрдёлас дрэван холямэса, ревимаса чюрдэласпэ прэ бочка, пока на отлэнас чёрорэ ричестыр адава предмето. А то кэрнас адякэ, со дро урдэн задэнас андрэ дуе ричен, ками и наками тховэнас дрэ лэстэ гостей, и мэкэнас лэн тэ прастав карик лэнгэ закамэлпэ. Нэ фэдыронэ шуткаса сыс Кирило Петровичёстэ адасави. Бокхалэ ричес запхандэна дрэ чючи штуба, припхандыи лэс шэлэса палэ янгрусты вкэрды дрэ ванта. Шэло длэнгимаса набут на дрэ сари штуба, адякэ со екх только ваврэ стронакиро вэнгло могискирдя тэ явэл адасавэса карик на дорэсэла рич. Подлыджянас новичкос ко удэра адалэ штубткирэ, втолкинэнас лэс ко рич, удэра закэрэнас, и бибахталэ манушэс ачявэнас екхджинэс балытконэ ричеса. Чёроро гостё обрискирдэ поласа, и жыко рат обрискирдо, сыго отродэлас вэнгло, кай на могискирлас тэ дорэсэл лэс о рич, нэ вавир моло банго сыс тэ тэрдёл трин мардэ пашыл ванта, и тэ дыкхэл, сыр холямо рич рэх пашыл лэстэ ревиндя, ухтя, тэрдыя про дэмби, риекирдалыя и камья тэ докэдэлпэ кэ ёв. Адасавэ сыс райканэ залыибэна руссконэ раскирэ! Набут дывэса змэки сыр явья сыкляибнари, Троекурово взрипирдя ваш лэскэ и закамья тэ угостин лэс дрэ ричитко штуба: ваш адава, прикхари лэс екхвар злокоса, лыджия ёв лэс пиро калэ трэмэ — екхатыр пашварытка удэра откэрдэпэ — дуй дынарья впиринэна дрэ латэ французос и запхандэна про клэдын. Пригыи дрэ пэстэ, сыкляибнари  удыкхья припхандлэ ричес, рич лыя тэ фыркин, дурипнастыр обсунги пэскирэ гостёс, и екхатыр, тэрдыи про палатунэ ґэра, гыя прэ лэстэ. Французо на здарандыя, на прастандыя, и дужакирдя. Рич подгыя. Дефоржо вылыя кысыкатыр набаро пистолето, втходя лэс дро кан бокхалэ рическэ и дыя карье. Рич пэя. Сарэ спрастандынэнпэ, удэра отпхандлэпэ — вгыя Кирило Петровичё, удивисалыи пэскирэ шуткакирэ распхандыпнаса.  Кирило Петровичё камья дрэ со наяви тэ уґалёл capo чячипэ ваш адава рэндо — кон могискирдя тэ пхэнэл Дефоржоскэ ваш адая шутка, приготындлы ваш лэскэ, или палсо лэстэ дрэ кисык сыс заряжэно пистолето. Ёв бичядя палэ Машатэ, Маша припрастандыя и пирилыджия французоскэ дадэскирэ пучибэна.  — Мэ на шундём ваш рическэ, — ракирдя Дефоржо, — нэ мэ постоянно псирава пистолетоса, ваш одова со на могискирава тэ пирилыджяв обида, пал сави, пир миро званиё на могискирава тэ мангав удовлетворениё.  Маша дыкхья прэ лэстэ удивисалыи, и пирилыджия лэскирэ лава Кирило Петровичёскэ. Кирило Петровичё ничи на пхэндя, припхэндя тэ вытырдэн ричэс и тэ злэн лэстыр цыпа; отэнчя, обрисии кэ пэскирэ мануша, пхэндя: — Саво мурш! на здарандыя. — Одолэ мэнтатыр ёв Дефоржос покамья, и бутыр на лыя лэс тэ пробин.  Адава случяё затходя Марья Кириловна тэ дыкхэл прэ Дэфоржостэ ваврэ якхэнца. Ёй дыкхья прэ мулэ ричестэ, и Дефоржостэ, саво спокойнэс тэрдо сыс пашыл лэстэ и спокойнэс розракирдя ласа. Ёй удыкхья, со муршыпэ и пхуткирдо кокорокамаибэ (самолюбиё) сы на екхэ сословиёстэ — и одолэ молостыр Маша лыя тэ отлыджялпэ ко тэрно сыкляибнари уважениёса, саво кажнонэ дывэсэстыр тэрдыя уса фэдыр и фэдыр. Машкир лэндэ ачнэ савэ наяви спхандыпэна. Машатэ сыс дрэван куч глос и барэ музыкальна способности. Дефоржо выкхардяпэ тэ сыклякир ла. Гиныбнаскирэскэ нанэ пхаро тэ догалёлпэ со Маша вкамьяпэ дрэ лэстэ, нэ ёй инкэ на камья тэ пригалёлпэ дрэ адава кокори пэскэ.  ТОМО ВАВИРГлава IX  Рэх ангил свэнко лынэ тэ явэн о гости, екх лодынэ дрэ рангиро кхэр и дро флигели, ваврэ э припхэныбнытконэстэ, трита рашастэ, штарта э барвалэ гаджендэ — шталы пхэрдэ сыс грэнца, дворы замардэ урдэнэнца. Дро 9 мардэ злокоса закудунякирдэ дрэ кхангири, и сарэ гынэ кэ нэви баруны кхангири, сави кэрды сыс прэ Кирило Петровичёскирэ ловэ и сави ёв кажно бэрш поднэвякирдя. Скэдынэпэ адакицы бут барвалэ тэ мангэнпэ, со гаджэ на могискирдэ тэ врэсэн дрэ кхангири и тэрдэ сыс яври. Служба дрэ кхангири на откэрласпэ — дужакирдэ Кирило Петровичёс. Ёв притрадыя дро урдэн прэ шовэ грэндэ — и свэнкиткэс гыя прэ пэскиро штэто, а пал лэстэ гыя Мария Кириловна. Мурша и джювля дыкхнэ прэ латэ — пэрва дивисонас дыкхи прэ лакиро гожыпэ, ваврэ прэ лакиро уряибэ.  Коли лынэ тэ служинэн дрэ кхангири, пэскирэ багибнаскирэ багандлэ прэ крылось, Кирило Петровичё кокоро подтырдыя, мангьяпэ, на дыкхи ни про право, ни про лево, и пхуткирдэ смирениёса тэрдыя про чянга и збандия дрэ пхув, коли рашай дрэ сари глос затырдыя и ваш адалэ кхангирякирэ зиждителёстэ29.  Обедня кончисалыя. Кирило Петровичё пэрво подгыя ко трушыл. Сарэ гынэ пал лэстэ, отэнчя подгынэ кэ ёв вастэса. Раня подгынэ кэ Маша. Кирило Петровичё, выгыи кхангирьятыр, кхардя сарэн кэ пэ про бядо — бэстя дро урдэн и традыя кхэрэ. Сарэ традынэ шпэраса пал лэстэ. Пхэрдо кхэр сыс гости. Кажно мэнта вджянас нэвэ мануша, и пхарипнаса могискирдэ тэ прокэдэнпэ ко хулай. Раня бэшнэ пиро пхурыдырыпэ пашэкругоса, уридэ пирэ пхури мода дрэ пхуранэ и дрога уряибэна, сарэ дро жемчуги и брилиантэ, мурша трииндлэпэ пашыл икра и бравинта, розракири машкир пэстэ. Дро зало учякирдэ скаминд про охтодэша приборэ. Дынарья ростходэ бравинты и учякирдэ скаминда. Коли capо сыс приготындло, дворецко прогодлыя: хабэ тходо — и Кирило Петровичё пэрво гыя тэ бэшэл пало скаминд, пал лэстэ гынэ джювля, и пхуткирдэс залынэ пэскирэ штэты, нэ пашыл адава придыкхнэпэ ко пхурыдырыпэ, ракля стасадэпэ машкир пэстэ сыр даракунэ бузнорья и выкэдынэ пэскэ штэты екх пашыл екхатэ. Пирдал скаминд бэшнэ мурша. Прэ скаминдэскиро концо бэстя сыкляибнари пашыл тыкнэ Сашостэ.  Дынарья лынэ тэ розлыджян хабэна пиро чины, ваврэс тэ пхэнэс, дынарья подынэ хабэна англыдыр одолэнгэ кон барвалыдыр, конэстэ баро чино, званиё и ад. дур. угалёви адава пиро муя. Тарелкэнгиро, роенгиро звоно скхэтанякирдяпэ гостенгирэ ракирибнаса, Кирило Петровичё радысалыя дыкхи прэ адава свэнко и исыс бахтало. Дрэ адава времё про дворо втрадыя урдэн, задыно андрэ шовэ грэнца.— Адава кон, — пучья хулай.— Антоно Пафнутьичё, — пхэндлэ бут глоса. Удэра откэрдэпэ, и Антоно Пафнутьичё Спицыно грубо мануш бэрша 50, крэнглонэ и рандлэ моса, тхулэ подбродкоса вгыя дрэ столово, кэри шэрэса, и ками тэ мангэл извинениё.  — Приборо адарик, — загодлалыя Кирило Петровичё, — мангава Антоно Пафнутьичё, бэш, тэ пхэн аменгэ, со адава сы; на санас дрэ мири кхангири и ко бядо насыго явьян. Адава прэ тутэ на здэла, ту и дэвлакуно, и ко хабэ камаибнаскиро.  — Банго, — ракирдя Антоно Пафнутьичё, припханды салфетка дрэ гирилытко кафтаноскири фэлы, — банго, мэкьёмпэ дро дром и отгыи дэш вэрсты, екхатыр дрэ англатуны рота шына попаш — со припхэнэса тэ кэрэс? Прэ бахт, надур сыс э гавэстыр — пока догыям кэ адава гав, тэ розродыям фаурнарис, тэ capo скэрдям, прогынэ трин мардэ — тэ скэрэс ничи нашты. Тэ традав надуратунэ дромэса пирдал кистенёвско вэш мэ на могискирдём, а мэкьёмпэ дро обгыибэ.  — Акэ сыр! — проракирдя Кирило Петровичё, тэ ту, ґалёв, на э муршытконэндыр; соскэ ту дарэса?  — Сыр, соскэ дарава, дадушка Кирило Петровичё, а Дубровско — одова и дыкх попэрэсапэ лэскэ дро васта — ёв на промэкэла, никонэскэ на змэкэла, а мандыр и дуй цыпи злэла.— Пал со ж, пшала, адасаво отличиё?— Сыр пал со, дадоро Кирило Петровичё? а пало сэндо мулэ Андреё Гавриловичёскиро. Мэ жэ ваш тумэнгэ, ваврэс тэ пхэнэс мэ capo чячипэ сыкадём, со Дубровска на чячюнэ хулая Кистенёвкакирэ и со адава пир тумаро снисхождение ёнэ пользынэнапэ. И муло (царство лэскэ болыбнытко) пхэндя тэ росплэскирпэ манца сыр трэби, а лэскиро чяво зрикирла дадэскиро лав. Жыко акана дэвэл ракхья. — Capo прэ capo росчёрдэ мандэ екх пиралы тэ одова и дыкх кэ филатин докэдэнапэ.  — А дрэ филатин явэла со тэ лэн, — пхэндя Кирило Петровичё, — мэ думинава, со лолы тыкнорори пхэрды припхэрды ловэнца.  — Кай тукэ, дадолэ Кирило Петровичё. Сыс пхэрды, а акана ачья чючи!  — Явэла тукэ тэ хохавэс, Антоно Пафнутьичё. Джинас амэ тумэн; карик тукэ ловэ тэ изрикирэс, кхэрэ дживэса балычё-балычеса, никонэс на прилэса, пэскирэ гаджен обкэдэса, уса только скэдэса, тэ и capo адай.  — Тумэ уса санапэ, дадоро Кирило Петровичё, — проракирдя сабнаса Антоно Пафнутьичё, — а амэ, бах-мангэ, ачьям чёрорэ, — и Антоно Пафнутьичё лыя тэ захал хуласкиро сабэ тхулэ кулебякакирэ котырэса.  Кирило Петровичё ачядя лэс и лыя тэ розракиp нэвэ исправникоса, саво дро пэрво моло явья кэ ёв дро гости и саво бэшто сыс прэ вавир скаминдэскиро концо, пашыл сыкляибнаристэ.  —	А со, ухтылна тумэ Дубровсконэс рай исправнико?  Исправнико страхандыя, кэрдя шэрэса и проракирдя.— Ласа тэ ухтыллас, тумаро превосходительство.  — Гм, лэна тэ ухтылэн. Ґара, ґара ухтылна, а рэндо уса-таки нанэ. Тэ палсо и тэ ухтылэс лэс. Дубровсконэскирэ разбои ваш исправникоскэ кучипэ — разъездэ, догалыибэна, подводы, а ловэ дрэ кисык — сыр адасавэ лачэ манушэс тэ ухтылэс? Начячё ли, рай исправнико?  —	Дрэван чячё, тумаро превосходительство, — пхэндя зладжяндыи исправнико.Гости засандлэпэ.  — Камам муршэс пало чячипэ, — пхэндя Кирило Петровичё. — А танго мулэ исправникос Тарасос Александровичёс — колиб тэ на схачкирэн лэс, так явэлас фэдыр. А саво шуныбэ сы ваш Дубровсконэскэ? Кай лэс дыкхнэ дро последнё моло?  — Мандэ, Кирило Петровичё, — проракирдя грубо джювлитко глос, — дро прогыно вторнико хая ёв мандэ...  Сарэ обрисинэ прэ Аннатэ Савишнонатэ Глобовонатэ, дрэван простонэ вдоватэ, савья сарэ камнэ пало куч нраво. Сарэ дынэ о муя палэ тэ ушунэн лакиро роспхэныбэн.  —	Трэбинэ тэ джинэн, со трин куркэ одолэскэ палэ бичядём мэ припхэныбнытконэс прэ почта ловэнца ваш мирэ Ванюшаскэ. Чявэс мэ на балынава, тэ и на ухтылла мири зор тэ балынав, хоть бы и тэ камам адава: нэ уса таки, кокорэ бангэ тэ джинэн: гвардиякирэ офицэроскэ трэби тэ рикир пэс шукар, и мэ Ванюшаса делинавапэ сыр могискирава пэскирэ кофэнца. Окэ и бичядём лэскэ 2 000 састэ, чячипэ тэ пхэнэс Дубровско на екхвар сыс мандэ дро шэро, нэ тэ думинава: форо надур, capo прэ capo 7 вэрсты, дэла дэвэл пролыджяла. Дыкхава: бельвеляса миро припхэныбнытко рисия попарныи, обрискирдо и прэзал — мэ адякэ и загодлалыём — со адасаво? Со туса кэрдяпэ? — А ёв мангэ: даёри Анна Савишна — разбойникэ отлынэ. Кокорэс набут на умардэ — кокоро Дубровско сыс адай, камья тэ ублавэл ман, тэ на лыя, и отмэкья — пал адава сарэс обкэдыя — отлыя и грэс и урдо. Мэ набут на мэём, тагари ту миро болыбнытко, со явэла мирэ Ванюшаса? Нэ со тэ карав: чиндём мэ чявэскэ лыл, роспхэндём capo и бичядём лэскэ пэскиро благословениё биґаспрякиро ловэ.  Прогыя курко, вавир — екхатыр кэ мэ про дворо урдэн. Саво-то генерало мангэла манца тэ удыкхэлпэ: пхэндём тэ мангэн; вджяла кэ мэ мануш бэрша 35, калэбалэнгиро, дро вэнсы, дрэ брода, capo прэ Кульнёвонэстэ 30 здэла, ракирла мангэ со ёв джиндло сы и друго мирэ ромэскэ Ивано Александровичёскэ и со гыя мамуй и на могискирдя тэ на заджял кэ лэскири ромны, джины, со мэ адай дживава. Мэ чярадём лэс coca дэвэл дыя, розракирдямпэ ваш адава, ваш одова, загыя розракирибэ и ваш Дубровсконэстэ — мэ роспхэндём лэскэ пэскиро тангипэ. Генерало миро росхолясыя. — Адава на адякэ, — пхэндя ёв, — мэ шундём, со Дубровско обкэдэла на сарэн, а только барвалэн, нэ и то capo на откэдэла. А дро умарибэ лэс никон на бангякирла, нанэ ли адай хохаибэ, припхэнэнте-ка тэ явэл тумаро припхэныбнытко. — Гынэ палэ припхэныбнытконэстэ, ёв явья; сыр удыкхья ёв генералос адякэ и обмэя. «Роспхэн-ка мангэ, пшала, сыр адава тут Дубровско обкэдыя, и сыр ёв камья тут тэ ублавэл». Припхэныбнытко миро затрэнскирдяпэ и пэя генералоскэ дро ґэра, — Дадушка банго, — грэхо попэнтындя — хохадём. — «Коли адякэ, — пхэндя генерало — так роспхэн э ранякэ, сыр адава рэндо скэрдяпэ! а мэ пошунава». Припхэныбнытко на могискирдя тэ приджял дрэ годы. «Нэ со ж, — допучьяпэ генерало — роспхэн: кай ту дыкхьян Дубровсконэс?» — Пашыл дуй сосны, дадушка, пашыл дуй сосны. — «Сож ёв тукэ пхэндя? — Ёв пучья мандыр, конэскиро ту, карик традэса, палсо? — «Нэ, а инкэ?» — А инкэ помангья лыл и ловэ — «Нэ?» — Мэ отдыём лэскэ лыл и ловэ. — «Нэ, а ёв?» — Дадушка, банго. — «Нэ, и сож ёв скэрдя?» — Ёв отдыя мангэ палэ о ловэ и лыл, тэ припхэндя: джя пэскэ дэвлэса — здэ адава прэ почта. — «Нэ?» — Дадолэ, банго. — «Мэ туса, тэрдёв, роскэдавапэ,—  пхэндя холямэс генерало, — а тумэ, — пхэндя ёв мангэ — припхэнэнте тэ обродэс тыкнори адалэ чёрэскири, и отдэнте лэс мангэ про васта, а мэ лэс высыклякирава. Джинэнте, со Дубровско кокоро сыс гвардиякирэ офицэроса, ёв на закамэл тэ кэрэл нашукир товаришшоскэ». Мэ догалыёмпэ, кон сыс лэскирэ превосходительствоса, на сыс мангэ лэса со тэ ракирав. Шолярья припхандлэ припхэныбнытконэс ко урдо дро англыпэ — ловэ латхнэ; генерало похая мандэ, отэнчя екхатыр угыя и улыджия пэса припхэныбнытконэс. Припхэныбнытконэс мирэс латхнэ прэ вавир дывэс дро вэш, припхандлэс ко дэмбо и обрискирдэс сыр липка.  Сарэ шундлэ роспхэныбэ Аннакиро Савишнакиро ничи наракири, а дрэвандыр сарэндыр о ракля. Бут лэндыр чёрьялэс камнэ Дубровсконэскэ миштыпэ, дыкхи дрэ лэстэ романическонэ муршэс, а бутыр сарэндыр Марья Кириловна, сави дрэван бут гиндя Радклиф31.  — И ту, Анна Савишна, думискирэса, со тутэ сыс кокоро Дубровско, — пучья Кирило Петровичё — дрэван жэ ту обхохавэсапэ. На джином, кон сыс тутэ, нэ только на Дубровско.  — Сыр, дадоро, на Дубровско, так кон жэ сыр на ёв, выджяла про дром и лэла тэ тэрдякир манушэн и тэ обродэл лэн.  — На джином а уж ґалёв на Дубровско. Мэ рипирава лэс тыкнэ раклорэса, на джином, пока лынэ ли лэстэ бала, а одова моло ёв сыс крэцо парнэбалэнгиро раклоро и джином, со Дубровско панджэ бэршэнца пхурыдыр мирэ Машатыр и со лэскэ на 35 бэрша, а пашыл 23.  — Чячё адакицы, тумаро превосходительство, — проракирдя исправнико, — мандэ дрэ кисык и приметэ Владимироскирэ Дубровсконэскирэ. Дрэ лэндэ чячес пхэндло, со лэскэ 23 бэрша.  — А! — пхэндя Кирило Петровичё, — шукар: прогинэнте-ка, а амэ пошунаса, на дылныпэ и амэнгэ тэ джинас лэскирэ приметэ, могискирла про якха попэрлапэ, так на вырисёла.Исправнико вытырдыя кисыкатыр дрэван замакхно лыл, роскэрдя лэс пхуткирибнаса и лыя тэ гинэл, ростырдыи лава сыр гилы: «Приметэ Владимироскирэ Дубровсконэскирэ, зачиндлэ сы лэскирэ кхэритконэ манушэнгирэ лавэндыр.  «22 бэрша, барипэ машкиратуно, муй жужо, брода вымуравэла якха каря, бала руса, накх прямо. Особа приметэ: адасавэ нанэ».—	И capo? — пхэндя Кирило Петровичё.  — И capo,— откхардяпэ исправнико,— стхови лыл.  — Дрэван шукар, рай исправнико. Нэ и лыл! Пир адалэ приметэ на явэла пхаро тумэнгэ тэ розродэн Дубровеконэс. Тэ кон жэ нанэ машкиратун’ барипнаскиро, конэстэ на руса бала, на прямо накх, тэ на каря якха! Лава тэ cпориyав, со трин мардэ лэса тэ ракирэс кокорэ Дубровсконэса, а на уґалёса, конэса дэвэл тут злыджия. Годьварэ чиновникэнгирэ шэрорэ!  Исправнико, ничи на ракири тходя дрэ кисык пэскиро лыл и прилыяпэ палэ папинятэ ярмяса; машкир адава дынарья облыджинэ бут молы гостей бравиатаса, тхови кажновэекэ лэскири рюмка. Стэклы горско32 и цымлянско 33 шундлэс сыс откэрдэ и дынэ сыс сыр шампанское34, муя лынэ тэ лолён, розракирибэна лынэ тэ пириджян дро годлып’.  —	На, — ракирдя дурыдыр Кирило Петровичё, — тэ на дыкхас амэнгэ адасавэ исправникос, саво сыс муло. Тарасо Алексеевичё! Одова на промэкэлас и муй на поравэлас. Танго, со схачкирдэ муршэс, а то лэстыр на уджялас ни екх мануш сарэ шайкатыр. Ёв бы сарэн жыко екх пириухтыллас — тэ и кокоро Дубровско на вырисёлас и на откинэласпэ. Тарасо Алексеевичё ловэ лэстыр тэ лэл-то лэлас, тэ и кокорэс на вымэкэлас. Адасаво сыс залыджяибэ мулэстэ. Тэ кэрэс нанэ со, ґалёв мангэ тэ впхандавпэ дрэ адава рэндо, тэ тэ джяв прэ розбойникэндэ мирэ кхэритконэнца. Про пэрво моло бичявава бишэ манушэн, так ёнэ и ожужакирна чёрытко вэш; мануша мурша, кажно екх-жино прэ ричестэ псирэла — э розбойникэндыр на унашэла.  — Джидо ли тумаро рич, Кирило Петровичё, — пхэндя Антоно Пафнутьичё, взрипири балытконэ джиндлэс и кой савэ шутки дрэ савэ ёв сыс жэртваса.  — Миша припхэндя длугэс тэ дживэс, — пхэндя Кирило Петровичё, — мэя славутнонэ мулыпнаса, ворогоскирэ вастэстыр. Окэ лэскиро победителё, — Кирило Петровичё усыкадя прэ Дефоржостэ; — выпарув мирэ французоскири патрин. Ёв отплэскирдя пал тыри — шануичи сарэн... рипирэса?  — Сыр тэ на рипирав, — пхэндя Антоно Пафнутьевичё харуви дро шэро, — дрэван рипирава. Так Миша мэя — танго Мишас, бах-мангэ танго! саво сыс забавнико! саво годьваро! адасавэс ричес на латхэса. Тэ палсо мусье умардя лэс?  Кирило Петровичё барэ камаибнаса лыя тэ роспхэнэл пэскирэ французоскиро муршыпэ. Кирило Петровичё кажно моло шардяпэ сарэса со только сыс пашыл лэстэ. Гости дрэван шундлэ роспхэныбэ ваш Мишаскиро мулыпэ и удивисалыи дыкхнэ прэ Дефоржостэ, саво на джиндя, со ракирибэ гыя ваш лэскиро муршыпэ, ёв спокойнэс бэшто сыс пало скаминд и кэрдя упхэныбэна пэскирэ сыкляибнытконэскэ.  Бядо, саво тырдыяпэ пашыл трин мардэ кончисалыя; хулай тходя салфетка про скаминд — сарэ газдынэпэ, и гынэ дрэ гостинно, кай дужакирдя лэн кофе, патря и бравинтакиро пибэ.Глава X  Пашыл эфта мардэ кой савэ гости камнэ тэ уджян, нэ хулай, росхачкирдо пуншоса, припхэндя тэ запхандэн порты, и пхэндя, со жыко злоко никонэс дворостыр на вымэкэна. Сыго забашадя музыка, удэра дрэ зала отпхэндлэпэ, и бало откэрдяпэ. Хулай и лэскирэ близка бэштэ сыс дро вэнгло, тырдыи стэкла палэ стэкла и дыкхи прэ тэрнэндэ. Пхурорья кхэлдэ дро патря. Мурша, сыр и кай наяви, кай на лодэла сави наяви уланско  бригада, сыс тыкныдыр джювлендыр, сарэ мурша ваш кхэлыбэ сыс залынэ; сыкляибнари машкир сарэндэ сыс фэдыр ваврэ муршэндыр, ёв кхэлдя бутыр сарэндыр, сарэ ракля выкэдэнас лэс и латхэвас, со, лэса дрэван шукар тэ кхэлэс. Бут молы крэнцындяпэ ёв Марьяса Кириловнаса — и ракля сабнаса придыкхнэпэ кэ ёнэ. Нэ окэ дрэ пашрат кхино хулай припхэндя тэ ачявэн кхэлыбэ и тэ дэн хабэ — а кокоро гыя тэ совэл.  Коли угыя Кирило Петровичё сарэнгэ ачья фэдыр и локхыдыр — мурша на дари залынэ штэты пашыл джювлендэ — ракля сандлэпэ и розракирдэ пэскирэ соседэнца; джювля дрэ сари глос розракирдэ пирдал скаминд. Мурша пинэ, спориндлэ и сандлэпэ — лавэса, бельвель сыс дрэван куч — и ачядя ваш пэскэ бут дрэван лаче взрипирибэна.  Екх только мануш на прилыя учястиё дрэ адава висёлыма — Антоно Пафнутьичё сыс бэшто холямо и ничи на ракирдя. Розракирибэна ваш розбойникэнгэ здаракирдэ лэс. Амэ сыго удыкхаса со лэстэ сыс причина тэ дарэл лэндыр.  Антоно Пафнутьичё, прикхари дэвлэс дро свидетели дро одова, со лолы тыкнорори лэскири сыс чючи, на хохадя и на кэрдя грэхо — лолы тыкнорори чячё сыс чючи, ловэ, савэ дрэ латэ ракхнэпэ, пиригынэ дрэ сымиритко гоно, саво сыс лэстэ про колын тэло гад. Адалэ ракхибнаса затходя пэс накя тэ дарэл. Раткири на дрэ пэскиро кхэр, ёв дарандыя, соб тэ на отлыджян лэскэ тэ раткир дрэ екхитко штуба, карик локхэс могискирна тэ закэдэнпэ чёра, ёв родыя якхэнца зоралэ товаришшос и выкэдыя Дефоржос. Лэскири наружность сыкадя зор а бутыр сарэстыр муршыпэ, саво ёв сыкадя коли сгыяпэ ричеса, ваш савэскэ чёроро Антоно Пафнутьичё взрипирлас тринскирибнаса. Коли выгынэ палэ скаминдэстыр, Антоно Пафнутьичё лыя тэ триинпэ пашыл тэрнэ французо-стэ и лыя тэ розракир лэса.  — Гм, гм, нашты ли, мусье, тэ пирираткирав мангэ дрэ тумари конура, ваш одова со, дыкхэна...  — Со трэби, тумэнгэ? — пучья Дефоржо прэ французско чиб кэри лэскэ шэрэса.  — Акэ бида, ту, мусье инкэ русско чиб на джинэс. Жэ ве, муа, шэ ву кушэ35, полэса?  —	Барэ камаибнаса, явэнте лаче тэ дэн припхэныбэ — пхэндя отэнчя прэ французско чиб Дефоржо.  Антоно Пафнутьичё на шуны тэл пэстэ ґэра, со джинэл французско чиб, гыя тэ припхэнэл.  Гости лынэ тэ розджянпэ, кажно дрэ одоя комната сави лэскэ сыс отлыджины. А Антоно Пафнутьичё гыя сыкляибнариса дро флигелё. Рат сыс калы. Дефоржо осветиндя дром фонарёса, Антоно Пафнутьичё гыя пал лэстэ дрэван сыго, притасави ко колын гоно ловэнца — сыр хай пропатякири со о ловэ инкэ адай, пашыл лэстэ.  Коли явнэ дро флигелё, сыкляибнари захачкирдя момолы, и ёнэ лынэ тэ розурьенпэ: машкир адава Антоно Пафнутьичё псирдя пирэ комната, роздыкхья замки и фэнштры. Лэскэ на покамьяпэ, со удэра закэрнаспэ екхэ задвижкаса, дро фэнштры на сыс дуитка рамы. Ёв камья тэ жалискирпэ прэ адава Дефоржоскэ, нэ лэскиро джиныбэ дрэ французско чиб сыс адякэ набут, со ёв на могискирдя capo адава тэ роспхэнэл. Французо лэс на полыя, и Антоно Пафнутьичё банго сыс тэ ачявэл пэскиро жалискирибэ. Лэнгирэ пасибнаскирэ сыс тэрдэ екх екхатыр надур, сарэдуй пасинэ, и сыкляибнари мурдякирдя момолы.  —	Пуркуа ву тушэ, пуркуа ву тушэ 1 — загодлыя Антоно Пафнутьичё, выракири грэхоса попаш русско глаголо мурдякирава прэ французско чиб. Мэ на могискирава дормир36 дро калыпэ.  Дефоржо на полыя лэскиро годлыпэ и покамья лэскэ куч рат.  —	Бэнгано басурмано, — проракирдя Спицыно, закэри пэс дро одеяло, — трэбинэ сыс лэскэ момолы тэ мурдякир. Лэскэ жэ явэла накуч. Мэ тэ совав на могискирава би ягакиро. — Мусье, мусье,—  ракирдя ёв — жэ ве авек ву парле37. — Нэ французо сыс штыл, и сыго засутя.  «Хропинэ бэнгано французо, — подумискирдя Антоно Пафнутьичё, — а мангэ соибэ так и дрэ годы наджяла — одова и дыкх чёра закэдэнапэ дро откэрдэ удэра или впиринэнапэ дрэ фэнштра — а лэс, бэнгартос, и карэдыненца на доджянгавэсапэ».  —	Мусье! а, мусье! — бэнг тут тэ лэл. — Антоно Пафнутьичё ачья штыл — кхиныпэ и бравинтытка пары пиризорьякирдэ лэскиро дарипэ — ёв лыя тэ засовэл и сыго зоралэс засутя.  Ёв на думискирдя со лэскэ явэла адасаво розджянгаибэ. Ёв шундя дро соибэ, со кон-то тихэс тырдыя лэс палэ гадэскиро воротнико. Антоно Пафнутьичё откэрдя якха — и дро парно осенякиро злоко удыкхья ангил пэстэ Дефоржос: французо дрэ екх васт рикирдя кисыкитко карэдын, а ваврэса отпхандя гоно ловэнца. Антоно Пафнутьичё обмэя.  —	Кесь ке се, мусье, кесь ке се38, — проракирдя ёв выдарадэ глосаса.  —	Яв штыл, — пхэндя сыкляибнари жужэ руссконэ чибаса, — яв штыл или тумэ хасинэ. Мэ Дубровско.Глава XI  Акана помангаса гиныбнарис тэ дэл амэнгэ тэ роспхэнас амарэ повестякиро происшэствиё, саво сыс ангил адава и саво амэ на могискирдям инкэ тэ роспхэнас.  Прэ станцыя ** дрэ смотрителёскиро кхэр, ваш саво амэ ужэ рипирдям, сыс бэшто дро вэнгло мануш, саво пир capo здыя прэ разночинцостэ39, или ваврэ стронытконэ манушэстэ, ваврэс тэ пхэнэс, прэ адасавэ манушэстэ, саво на могискирла тэ подэл глос40 прэ почтово дром. Лэскиро урдэн тэрдо сыс про дворо, дужакири подмахибэ. Дрэ лэстэ пашлы сыс набари тыкнорори, пир сави могискирдо сыс тэ пригалёс дрэ лэстэ чёрорэ манушэс. Мануш на пучья пэскэ ни драб, ни кофиё, дыкхья дрэ фэнштра и дыя шоля, со дрэван на камья смотрительша, сави бэшты сыс палэ пхалытко ванта.—	Акэ дэвэл бичядя шолярис, — ракирдя ёй дрэ пашглос, — дыкхэс сыр шолякирла — соб тэ розрискир лэс, бэнганэ басурманос.  — А со? — пхэндя смотрителё, сави бида, мэк пэскэ шолякирла.  — Со за бида? — закостяпэ холями ромяы, — а ту на джинэс приметы?  — Сави примета? Со шолякирибэ ловэ выдживэла. И! Пахомовна, амэндэ со шолякир, со на: а ловэ уса нанэ тэ нанэ.  — Тэ отмэк ту лэс, Сидорычё. Камэлпэ тукэ тэ рикирэс лэс. Дэ лэскэ грэн, мэк пропэрла ёв ко бэнга.  — Подужакирла, Пахомовна; дрэ штала capo прэ capo трин тройки, штарто откхинёла. Одова и дыкх, подъявэна лаче прогыибнытка; на камам пэскирэ мэняса тэ отплэскиравпэ палэ французостэ. Шун, адякэ и исы! дыкхэс традэна. Тэ сыр сыго, ґалёв генерало?  Урдэн тэрдыя пашыл крыльцо. Дынари сухтя прэдкостыр и пирдал мэнта тэрно мануш дрэ халадытко шынель и дро парно нарто вгыя ко смотрителё — шпэраса пал лэстэ дынари влыджия тыкнорори и тходя ла прэ фэнштра.  —	Грэн, — пхэндя офицэро припхэныбнытконэ глосаса..— Екхатыр, — откхардяпэ смотрителё. — Дэнте дромитко41.  —	Нанэ мандэ дромитко — мэ традава дрэ строна... Разве ту ман на уґалёса?  Смотрителё вздыкхья и екхатыр прастандыя тэ бичявэл шолярен. Тэрно мануш лыя тэ псирэл англэ и палэ пирэ штуба, загыя кэ смотрительша и пучья латыр: кон адасаво за мануш явья.  —	Дэвэл лэс джинэл, — пхэндя смотрительша, — саво-то французо. Окэ ужэ пандж мардэ сыр дужакирла грэн тэ шоля дэла. Дохая, бэнг.  Тэрно мануш заракирдя адалэ манушэса пиро французско.—	Карик тумэ традэна — пучья ёв лэс.  — Дро надуратуно форо, — пхэндя французо, — одотхыр джява кэ екх помешшико, кэ саво подлыёмпэ пало якха дро сыкляибнарья. Мэ думискирдём ададывэс тэ явав ужэ про штэто, нэ рай смотрителё, галёв, сэндындя ваврэс — дрэ адая пхув пхаро тэ дорэсэс грэн, рай офицэро.  — А кэ кон адалэ штэтытконэ помешшикэндыр тумэ подлынэпэ, — пучья офицэро.—	Ко рай Троекурово, — пхэндя французо.  — Ко Троекурово? Кон адасаво адава Троекурово?  — Бах-мангэ, сударь мэ шундем ваш лэскэ набут кучипэ. Ракирна, со ёв рай пхуткирдо и холямо дро отлыджяибэ кэ пэскирэ кхэритка — со никон на могискирла лэса тэ удживэлпэ, со сарэ трэнскирэнапэ, коли рипирна лэскиро лав, со сыкляибнарьенца ёв бут на ракирла и ужэ дуен зачингирдя жыко мулыпэ.  — Так сыр жэ тумэ джяна кэ адасаво чюдовишшё.  — Сож тэ кэрав, рай офицэро. Ёв дэла мангэ куч ловэ, 3 000 састэ дро бэрш, и capo готово. Могискирла, мэ явава бахталыдыр ваврэндыр. Мандэ пхури дай, лава паш ловэ тэ отбичявав лакэ про хабэ, а ачяибнытконэ ловэндыр дро пандж бэрша могискирава тэ змарав набаро капитало, саво ухтылла ваш назависимыпэ дрэ миро джиибэ — и тоды аченпэ кучипнаса, традава дро Парижо, и мэкавапэ дро тимисяритка оборотэ.  — Джинэл ли тумэн кон наяви дрэ Троекуровонэскиро кхэр, — пучья ёв.  — Никон, — пхэндя сыкляибнари, — ман ёв вычиндя Москватыр пирдал екхэ пэскирэ джиндлэстэ, савэскиро поваро, адякэ жэ французо, мангэ дыя рекомендацыя. Трэбинэ тумэнгэ тэ джинэн, со мэ камьём тэ явав на сыкляибнариса, а тэ тэрдёвав кондитероса — нэ мангэ пхэндлэ, со дрэ тумари пхув тэ явэс сыкляибнариса фэдыр.Офицэро задуминдяпэ.  — Шунэнте, — обрэскирдя ёв французос, — со колиб про штэто capo адава тэ дэн бы тумэнгэ 10 000 жужэ ловэнца, нэ соб тумэ екхатыр тэ традэн палэ дро Парижо.  Французо подыкхья прэ офицэростэ удивисалыи, засандяпэ и покачиндя шэрэса.—	Грая подынэ, — пхэндя вгыи смотрителё. Дынари тожэ пхэндя со грая подынэ.  —	Подужакирэнте, — пхэндя офицэро, — выджянте яври прэ мэнта. — Смотрителё и дынари выгынэ. — Мэ на савапэ, — ракирдя ёв прэ французско чиб, — 10 000 мэ могискирава тумэнгэ тэ дав, мангэ трэби только тумарэ лыла и соб тумэ тэ уджян.  Ракири адякэ ёв откэрдя тыкнорори и вылыя бут пачки ловэ.  Французо вылучкирдя якха. Ёв на джиндя, со и тэ думин.  — Миро угыибэ... мирэ лыла, — ракирдя ёв удивисалыи, — окэ мирэ лыла — нэ тумэ санапэ: ваш со тумэнгэ мирэ лыла?  — Тумэнгэ рэндо нанэ жыко адава. Пучьява, тумэ согласна или на?  Французо, уса инкэ на патяндыя пэскирэ канэнгэ, протырдыя пэскирэ лыла тэрнэ офицэроскэ, саво сыто лэн пиридыкхья.  —	Тумаро лыл — шукар — рекомендательно лыл, подыкхаса — свидетельство ваш бияныбэ, шукар. Нэ акэ тумэнгэ тумарэ ловэ, традэнте палэ. Явэнте джидэ.Французо тэрдо сыс сыр вгэнадо. Офицэро рисия.  — Мэ бистырдём само баро: дэнте мангэ лав, со capo адава ачелапэ машкир амэндэ — тумаро куч лав.  — Миро куч лав, — пхэндя французо. Нэ мирэ лыла, со мангэ тэ кэрав би лэнгиро.  — Дро пэрво форо пхэнэнте, со тумэ санас обкэдынэ Дубровсконэса. Тумэнгэ патяна, и дэна трэбима лыла. Явэнте джидэ, дэ дэвла тумэнгэ сыгыдыр тэ доджян жыко Парижо, и тэ латхэн да дро куч састыпэ.  Дубровско выгыя штубатыр, бэстя дро урдэн и традыя.  Смотрителё дыкхья дрэ фэнштра, и коли урдэн утрадыя, пхэндя ромнякэ:  —	Пахомовнэ, джинэс ли ту со? ада ведь сыс Дубровско.Смотрительша сарэ ґэрэндыр чюрдыяпэ кэ фэнштра, нэ тэ удыкхэс ужэ ничи нашты сыс — Дубровско сыс ужэ дур. Ёй прилыяпэ тэ кошэл ромэс:  — Дэвлэстыр ту на дарэса, Сидорычё, соскэ ту на пхэндян мангэ гарыдыр, мэ бы хоть вздыкхавас прэ Дубровсконэстэ, а акана дужакир, соб ёв отэнчя тэ заджял. Биладжяибнаскиро ту, чячё биладжяибнаскиро!  Французо тэрдо сыс прэ екх штэто. Доракирибэ офицэроса, ловэ, capo здыяпэ соибнаса. Нэ о ловэ сыс адай лэстэ дрэ кисык и шукир допхэндлэ лэскэ со capo адава сыс чячипэ.  Ёв лыя грэн жыко форо. Шоляри лыджия лэс, и ратяса дотырдыяпэ ёв ко форо.  На догыи кэ застава42, пашыл сави сыс тэрды роспэны будка — французо припхэндя тэ тэрдякир грэн, выгыя урдэстыр, и гыя прэзал — сыкави шолярискэ вастэнца, со урдэн и тыкнорори отдэла лэскэ прэ бравинта. Шоляри адякэ жэ удивисалыя французостыр, со отдыя capo адава лэскэ, сыр и французо Дубровсконэстыр. Нэ решиндя со немцо 43 згыя годятыр и кэрдя лэскэ шэрэса и на загыи дро форо традыя дрэ пибнаскиро, хулай савэскиро сыс лэскэ [джиндло (?)]. Адякэ пролыджия ёв сари рат, а прэ вавир дывэс злокоса прэ чюче тройкатэ традыя кхэрэ — би урдэскиро и тыкнорьякиро шулэ моса и лолэ якхэнца.  Дубровско лыи французоскирэ лыла, надари явья, сыр ужэ амэ дыкхьям, ко Троекурово и лыя тэ дживэл дрэ лэскиро кхэр. Со ёв камья тэ кэрэл (амэ уґалёваса отэнчя), нэ ёв лыджия пэс шукар. Чячё ёв набут залэласпэ тыкнэ Сашоса, дэлас лэскэ пхэрды свобода и на взродэлас лэстыр пало сыкляибэ, уроки задэлас только ваш якхэнгиро отлыджяибэ — палодова дрэван шукар залэласпэ пэскирэ сыкляибнытконаса и пхэрдэ мардэнца пробэшэлас ласа пало фортепиано. Сарэ камнэ тэрнэ сыкляибнарис — Кирило Петровичё пало муршыпэ прэ охота, Марья Кириловна пало лачё сыкляибэ и дрэван куч отлыджяибэ кэ ёй, Сашо — палодова со балындя лэс, кхэритка пало куч ило. Кокоро ёв, сыр здэласпэ, припхандло сыс кэ сари ири и гиндя пэс лакирэ членоса.  Прогыя пашыл чён сыр ёв ачья сыкляибнариса жыко рипирдо свэнко, и никон на могискирдя тэ догалякирпэ, со куч тэрно французо сы холямо розбойнико — савэскиро лав кэрдя дрэван баро дарипэ прэ сарэ адалэ штэтытконэ рандэ. Пал capo адава времё Дубровско на выгыя никарик Покровсконэстыр, нэ шуныбэ ваш лэскирэ розбои на пирьячнэ. Capo адава шуныбэ гыя фрэнтонэ гавитконэ джиибнарьендыр, нэ могискирдя тэ явэл и одова, со лэскири шайка кэрдя пэскирэ рэнды и би начяльникоскиро.  Раткири дрэ екх штуба манушэса, саво сыс лэскирэ ворогоса и пирдал савэстэ ёв ачья бикхэрэскиро — Дубровско на могискирдя тэ урикирпэ тэ на отлэл о ловэ. ЁВ джиндя ваш гоно ловэнца и закамья тэ явэл лэнгэ хуласа. Амэ дыкхьям сыр здракирдя ёв чёрорэ Антонос Пафнутьичёс пэскирэ пирикэрибнаса э сыкляибнаристыр дрэ розбойникостэ.  Дро 9 мардэ злокоса гости, савэ раткирдэ дро Покровско, скэдынэпэ, екх палэ екхэстэ дрэ гостинно, кай подыно сыс драп пал саво бэшты сыс Марья Кириловна — а Кирило Петровичё дро байково сюртуко пия пэскирэ буглэ мусэратыр, сави здыя про чяро карик стховэна нажужо паны. Последнёнэса явья Антоно Пафнутьичё; ёв дрэван попарныя и лэскэ сыс на пир пэстэ. Сарэ удивисалынэ, а Кирило Петровичё пучья ваш лэскиро састыпэ. Спицыно ракирдя лава биспхандыпнаскиро и барэ дарипнаса вздыкхэлас прэ сыкляибнаристэ, саво адай жэ бэшто сыс, сыр ни дрэ со на сыс. Пирдал накицы мэнты вгыя дынари и пхэндя Спицыноскэ, со урдэн подыно — Антоно Пафнутьичё кэрдя хуласкэ шэрэса и надыкхи про уракирибэна сыгэс выгыя кхэрэстыр и екхатыр утрадыя.  На джиндлэ, со лэса скэрдяпэ, и Кирило Петровичё подумискирдя со ёв обхаяпэ. После драп и прошшяльно хабэ ваврэ гости лынэ тэ розджянпэ, сыго Покровско ачья чючё, и capo вгыя дро порядко.  Глава XII  Прогынэ набут дывэса, и на скэрдяпэ ничи адасаво. Джиибэ дро Покровско гыя адякэ жэ сыр и гарыдыр. Кирило Петровичё кажно дывэс сыс прэ охота; гиныбэ, прогулки и кхэлыбнытка уроки залэнас Марья Кириловна — бутыр жэ сарэстыр кхэлыбнытка уроки. Ёй лыя тэ полэл пэскиро ило и пригалыяпэ, со ёв тырдыяпэ ко тэрно французо, хоть и на камья кокори адава. Ёв пэскирэ стронатыр отлыджияпэ кэ ёй дрэван шукар и адалэса улэлас лакиро пхуткирибэ и дарипэна. Ёй уса бутыронэ патяибнаса придыяпэ увлекательнонэ присыкляибнаскэ. Ёй тангискирдя би Дефоржоскиро, и билэскиро кажно мэнта думинэс ваш лэскэ, ваш capo камья тэ джинэл лэскиро сэндякирибэ и коли наяви дрэ capo лэса зджяласпэ. Могискирла со ёй инкэ на вкамьяпэ, нэ дро пэрво саво наяви случяё страстенгири яг банги сыс тэ захачёл дрэ лакиро ило.  Екхвар загыи дро зало, кай дужакирдя ла сыкляибнари, Марья Кириловна удивисалыя, удыкхи прэ лэскиро парно муй ладж. Ёй откэрдя фортепиано, пробагандя набут гиля, нэ Дубровско збичядяпэ прэ шэрэскири дукх, обрэскирдя уроко и, закэри ноты, подыя лакэ чёрьялэс лылоро. Марья Кириловна, на пригыи дрэ годы прилыя лылоро и роскаиндяпэ дрэ одоя жэ мэнта, нэ Дубровсконэс на сыс ужэ дро зало. Марья Кириловна гыя кэ пэ, роскэрдя лылоро и прогиндя:  «Явэнте ададывэс дро эфта мардэ дрэ унта пашыл ручьё — мангэ трэбинэ тумэнца тэ ракирав».  Лакэ дрэван камьяпэ тэ уґалёл, со ёв лэла лакэ тэ ракир. Ёй ґapa дужакирдя пригалыибэ, ками и дари лэстыр. Лакэ шукар бы явэлас тэ ушунэл одова, со ёй ужэ джиндя, нэ лакэ явэлас нагожо тэ шунэл пригалыибэ э манушэстыр, саво пир пэскиро чёрорипэ на могискирдя тэ рикир надея коли наяви тэ получискир лакиро васт. Ёй решындя тэ джял и тэ вышунэл лэс, нэ мардя шэро дро екх: сыр ёй прилэла сыкляибнарискиро пригалыибэ, аристократическонэ ли холяса, дружбакирэ ли уракирибнаса и сабнаса или ничи наракири. Машкир адава ёй кажно мэнта дыкхья про мардэ. Ачья бельвель, подынэ момоля. Кирило Петровичё бэстя тэ кхэл дро патря э явнэ кэ ёв соседэнца; мардэ сыкадэ трин штарта эфтытконэскиро — и Марья Кириловна тихэс выгыя яври — обдыкхьяпэ дрэ сарэ строны и прастандыя дрэ унта.  Рат сыс калы, болыбэ учякирдо тученца — дро дуй шаги пэстыр нашты сыс ничи тэ удыкхэс, нэ Марья Кириловна гыя дро калыпэ пиро джиндлэ дроморэ и пирдал мэнта сыс про упхэндло штэто; адай ёй тэрдыя соб тэ пирилыджял фано и тэ сыкадёл Дефорожскэ равнодушнонаса. Нэ Дефоржо тэрдо сыс пашыл латэ.  —	Парикирав тумэнгэ, — пхэндя ёв лакэ набут шундлэ и тангонэ глосаса, — со тумэ на отпхэндлэ мангэ дрэ миро мангипэ. Мэ явавас дрэ бари мэнька, колиб тумэ на явэнас.  Марья Кириловна ракирдя англыдыр высыклякирдэ ласа лавэнца:  —	Рикирава надея, со тумэ на затховэна ман тэ кошав пэс, со явьём адарик.Ёв сыс штыл и, здыяпэ со ёв сыр хай скэдыяпэ зорьяса.  —	Рэнды затховэна... мэ банго тумэн тэ ачьявав, — выракирдя ёв, — тумэ сыго, могискирла ушунэна... нэ ангил розачяибэ мэ банго тумэнца кокоро тэ пириракирав...Марья Кириловна на ракирдя ничи. Дрэ адалэ лава ёй дыкхья англатуно лав ко дужакирдо ласа пригалыбэ.  —	Мэ на одова, со тумэ думинэна, — ракирдя ёв дурыдыр, змэки шэро, — мэ на французо Дефоржо, мэ Дубровско.Марья Кириловна вздыя годлы.  —	На трашадён, ваш дэвлэскэ, тумэ бангэ тэ на дарэн мирэ лавэстыр. Мэ одова бибахтало, савэстыр тумаро дад, отлыя котыр маро, вытрадыя мирэ дадэскирэ кхэрэстыр и бичядя тэ отлав про барэ дрома. Нэ тумэнгэ на трэби мандыр тэ дарэн — ни пал пэстэ, ни пал лэстэ. Capo кончисалыя. Мандэ нанэ акана прэ лэстэ холы — пошунэнте, тумэ зракхнэ лэс. Пэрво миро ратуно муршыпэ мэ банго сомас тэ кэрав прэ лэстэ. Мэ псирдём пашыл лэскиро кхэр, роздыкхи, кай тэ подхачкирав, катыр тэ вджяв кэ ёв, сыр тэ пиричинав лэскэ сарэ дрома соб тэ на унашэл — дро одоя мэнта тумэ прогынэ мамуй мандэ, сыр болыбнытко дыкхибэ, и миро ило шылыя — мэ полыём, со кхэр, дрэ саво тумэ дживэна, освэнтымэ, со ни прэ екхэ джиибнаристэ, саво спхандло тумэнца сэмэнцытконэ ратэса мэ на лава тэ рикирав холы — мэ отпхэндёмпэ отплэскирибнастыр, сыр нагодьварэ рэндостыр. Пхэрдэ дывэса мэ псирдём пашыл Покровска унты надеяса тэ удыкхав дурипнастыр тумари парны идя. Пал тумарэ наракхунэ псирибэна мэ шпэраса гыём пал тумэндэ, чёрьялэс гыи кустостыр ко кусто, бахтало одолэса, со ракхава тумэн, со ваш тумэнгэ нанэ дарипэ одой, кай мэ сом чёраханэс. Нэ окэ явья случае. Мэ лыём тэ дживав дрэ тумаро кхэр. Адалэ трин куркэ сыс ваш мангэ бахталэ дывэсэнца — лэнгиро взрипирибэ явэла отрадаса дро танго миро джиибэ... Мэ ададывэс получискирдём известиё после саво мангэ нашты дурыдыр адай тэ ачьявпэ. Мэ розачявапэ тумэнца ададывэс... екхатыр... Нэ гарыдыр мэ банго сомас тумэнгэ тэ пригалёвавпэ, соб тумэ тэ на кошэн ман. Вавир моло думискирэнте ваш Дубровсконэскэ. Джинэнте, со ёв бияндло сыс ваш вавир рэндо, со лэскиро ило джиндя тэ камэл тумэн, со николи...  Адай роздыяпэ локхо шолякирибэ — и Дубровско ачья штыл. Ёв ухтылдя лакиро васт и притасадя ко хачкирдэ ушта. Роздыяпэ инкэ шолякирибэ.  —	Простинэнте, — пхэндя Дубровско, — ман кхарна, мэнта могискирла тэ хаскир ман.  Ёв отгыя, Марья Кириловна сыс тэрды прэ екх штэто — Дубровско рисия и отэнчя лыя лакиро васт.  — Если коли наяви, — пхэндя ёв лакэ камаибнытконэ глосаса, — если коли наяви явэла тумэнгэ бибахт и тумэ ни конэстыр на лэна тэ дужакирэн помогискирибэ, дрэ адасаво случяё дэнте мангэ лав, со тумэ лэна мангэ тэ припхэнэн capo — ваш тумаро зракхибэ. Дэна ли тумэ мангэ лав, со на отпхэнэнапэ адалэстыр?  Марья Кириловна рундя ничи на ракири. Роздыяпэ шолякирибэ дро трито моло.  —	Тумэ ман хаскирна! — задыя годлы Дубровско, — мэ на ачьявава тумэн, пока на пхэнэна мангэ — дэна ли тумэ мангэ лав или на.—	Дава лав, — проракирдя чёрори гожыня. Марья Кириловна гыя унтатыр кхэрэ и лакэ ачья на пир пэстэ свиданиёстыр Дубровсконэса. Лакэ здыяпэ, со сарэ мануша роспрастанаспэ — capo кхэр сыс про ґэра, про дворо сыс бут мануша, пашыл крыльцо сыс тэрды тройка — дурипнастыр ёй ушундя Кирило Петровичёскири глос — и сыгыдыр камья тэ вджял дро кхэр, дари соб тэ надогалёнпэ, со ла на сыс кхэрэ. Дро зало ёй удыкхья Кирило Петровичёс, гости тэрдэ сыс пашыл исправникостэ, амарэ джиндлэстэ, и задынэ лэскэ пучибэна, Исправнико дро дромитко урибэ, воружонно ґэрэндыр жыко шэро, ракирдя лэнгэ сыгонэ и чёрьялытконэ глосаса.  —	Кай ту санас, Машэ, — пучья Кирило Петровичё, — на дыкхьян ли ту Дефоржос.   Маша пирдал зор могискирдя тэ пхэнэл со на дыкхья.  — Подумискир, — ракирдя Кирило Петровичё, — исправнико явья лэс тэ ухтыл и уракирла ман, со адава сы кокоро Дубровско.  — Сарэ приметэ, тумаро превосходительство, — пхэндя исправнико.  — Эх пшала, — обрэскирдя Кирило Петровичё, — укэдэпэ, джинэс карик, пэскирэ приметэнца. Мэ тукэ мирэ французос на выдава, кокоро роскэдава рэндо. Сыр могискирдо тэ патяс про лав Антоноскэ Пафнутьичёскэ, дарандукоскэ и хохаибнарискэ: лэскэ дро сунэ дыкхьяпэ, со сыкляибнари камья лэс тэ обкэдэл. Соскэ ёв дро одова жэ дывэс на пхэндя мангэ ваш одова ни лав.  — Французо задаракирдя лэс, тумаро превосходительство, — пхэндя исправнико, — и лыя лэстыр совэл тэ явэл штыл...  — Хохаибэ, — пхэндя Кирило Петровичё, — мэ екхатыр capo вылыджява про жужо паны.— Кай жэ сыкляибнари, — пучья ёв вгынэ дынаристэ.— Никай на латхава, — ракирдя дынари.  — Трэби тэ розродэс лэс — задыя годлы Троекурово, саво адякэ жэ лыя тэ думинэл ваш сыкляибнарискэ. — Сыкавка мангэ тырэ шардэ приметэ, — пхэндя ёв исправникоскэ, саво екхатыр и подыя лэскэ лыл:  — Гым, гым, биш тэ трин бэрша... Адава адякэ, тэ адава инкэ ничи на допхэнэла. Сож сыкляибнари?—	На латхава, — отэнчя ракирдя дынари. Кирило Петровичё наджиндя со тэ кэрэл, Марья Кириловна сыс ни джиды, ни мулы.  — Ту попарныян, Машэ, — пхэндя лакэ дад, — тут пиридарадэ.  — На, дадолэ, — ракирдя Маша, — мандэ шэро дукхала.  — Джя, Машэ, кэ пэ и нандырша. — Маша чямудыя лэстэ васт и сыгыдыр угыя дрэ пэскири комната, одой ёй чюрдыяпэ прэ пасибнытко и зарундя дро припадко. Спрастандынэпэ дынарицы, розуридэ, прилыджинэ дрэ пэстэ шылалэ панеса и савэ наяви спиртэнца — ла утходэ, и ёй засутя.  Машкир адава французос на латхнэ. Кирило Петровичё псирдя англэ и палэ пиро зало, шундлэс дыи шоля. Победакиро громо роз-дэпэ. Гости машкир пэстэ накя шундлэс пириракирдэпэ, исправнико здыяпэ дылынэса — французос на латхнэ. Ґалёв ёв унастя, лэскэ пхэндлэ. Нэ кон и сыр? адава никон на джиндя.Сыс 11 мардэ, и никон на думискирдя ваш соибэ.Нэ окэ Кирило Петровичё пхэндя холямэс исправникоскэ:  — Нэ со? на ко злоко жэ тукэ адай тэ ачеспэ, кхэр миро на харчевня44, на тырэ сыгибнаса пшала, тэ ухтылэс Дубровсконэс, коли уж адава сыс Дубровско. Традэ-ка кхэрэ, тэ англыдыр на порав муй. Тэ и тумэнгэ трэби тэ джян кхэрэ, — ракирдя ёв, обрисии ко гости. — Припхэнэнте тэ дэн грэн андрэ — а мэ камам тэ совав.  Адякэ нашукир розачьяпэ Троекурово пэскирэ гостенца.  Глава XIII  Прогынэ бут чёна и ничи адасаво на скэрдяпэ. Нэ про вавир лынай кэрдэпэ бут пирипаруибэна дрэ Кирило Петровичёскири ири.  Дро 30 вэрсты лэстыр сыс барвалы филатин князёскири Верейсконэскири. Князё бут бэрша джиндя дро ваврэ строны — сарэ лэскирэ филатинаса управиндя отставно майоро и нисаво отлыджяибэ на сыс машкир Покровсконэстэ и Арбатовонэса. Нэ дро маё чён рисия князё палэ границатыр дрэ пэскиро гав, саво сыр и бияндыя инкэ на дыкхья. Присыклыи тэ дживэл манушэнца, ёв на могискирдя тэ вылыджял екхджиныпэ, и про трито дывэс сыр явья кэ пэ дро гав гыя про бядо ко Троекурово, савэса сыс дро пхуранэ бэрша джиндло.  Князёскэ сыс пашыл 50 бэрша, нэ ёв здыя про бут пхурыдыр пэскирэ бэршэндыр. Буґло джиибэ подрискирдя лэскиро састыпэ и тходя прэ лэстэ пэскиро печяткирибэ. Ёв присыклыя тэ явэл машкир манушэндэ и екхджино тангискирдя. Надыкхи прэ адава ёв сыс гожо, а присыкляибэ тэ явэл машкир манушэндэ придэлас лэскэ кучипэ дро отлыджяибэ, а фэдыр э джювленца. Кирило Петровичё обрадысалыя, со ёв явья, прилыи адава пало уважэниё э манушэстыр саво джиндя свэто, ёв адякэ жэ лыджия лэс тэ сыкавэл пэскиро хулаибэ и пэскиро джюклано дворо. Нэ князё набут на мурдыя дро джюклано фано, и сыгыдыр камья тэ выджял яври, закэри накх дыкхлэса, саво обчидо сыс кхандунэ панеса. Пхураны унта э подчиндлэ липэнца, штарэвэнглытконэ прудоса и дроморэнца лэскэ на покамьяпэ; ёв камья английска унтэ45 и природа, нэ дрэван шардя; дынари явья тэ пхэнэл, со хабэ подыно. Ёнэ гынэ тэ хан. Князё лангандыя, кхиныи псирибнастыр, и костя пэс со явья адарик.  Нэ дро зало ёв удыкхья Марья Кириловна, и пхуро тырдыпнари (волокита) муй порадя лакирэ гожыпнастыр. Троекурово тходя тэ бэшэл гостёс пашыл Машатэ. Князё лыджия пэс пашыл латэ дрэван джидэс и роспхэндя бут куч роспхэныбэна. Похаи Кирило Петровичё камья гостёса тэ проджялпэ уклисто прэ грэндэ, нэ князё отпхэндяпэ, сыкави прэ пэскирэ бархатна тыраха — и саи подагратыр 46, сави лэстэ сыс — ёв камья тэ проджял про урдо, ваш одова, соб тэ на розачэлпэ пэскирэ камлэ ракляса. Задынэ андрэ грэн. Пхурэ и гожыня бэшнэ тринджинэ и гынэ. Розракирибэ на пиририскирдалыя. Марья Кириловна камаибнаса шундя свэтытконэ манушэскирэ ракирибэна, нэ екхатыр Верейско, обрисии ко Кирило Петровичё пучья лэстыр, со адасаво сы адава обхачкирдо кхэр, и лэскиро ли ёв сы? Кирило Петровичё кэрдя холямо муй; взрипирибнандыр, савэ газдэнаспэ дрэ лэстэ ваш схачкирды филатин и кэрласпэ нашукир. Ёв пхэндя, со пхув акана лэскири и со гарыдыр ёй сыс Дубровсконэскири.  — Дубровсконэскири, — проракирдя Верейско, — сыр, адалэ куч розбойникоскэ?  — Лэскирэ дадэскэ, — пхэндя Троекурово, тэ и дад сыс баро разбойнико.  — Карик жэ кэрдяпэ амаро Ринальдо147? джидо ли ёв, ухтылдо ли ёв?  — И джидо и прэ воля — ёв на явэла ухтылдо жыко одова моло пока явэна амэндэ исправники пало екх э чёрэнца; ко лав тэ пхэнав, князё, Дубровско сыс и тутэ дрэ Арбатово?  — Дро прогыно бэрш ёв, здэлапэ, со-то схачкирдя или розграбиндя... На чячё ли, Марья Кириловна, со явэлас бы куч тэ поджиндлякирэспэ фэдыр адалэ романическонэ муршэса?—	Со дрэ адава джиндлякирибэ! — пхэндя Троекурово, — ёй джинэл лэс — ёв пхэрдэ трин куркэ сыклякирдя ла башаибнаскэ, тэ слава дэвлэскэ на лыя ничи пало сыкляибэ.  Адай Кирило Петровичё, лыя тэ роспхэнэл ваш пэскирэ французоскэ-сыкляибнарискэ. Марья Кириловна бэшты сыс сыр про сувья, Верейско вышундя лэс дрэван и латхья capo адава страннонэса и пирипарудя розракирибэ. Рисии палэ ёв припхэндя тэ подэн пэскиро урдэн и, надыкхи прэ Кирило Петровичёскирэ уракирибэна тэ ачелпэ тэ раткир, угыя екхатыр после драп. Нэ англыдыр мангья Кирило Петровичёс тэ явэл кэ ёв дро гости Марьяса Кириловнаса — и пхуткирдо Троекурово дыя лав, прилыи дрэ годы лэскиро княжэско кхарибэ, дуй чергэня48 и 3000 дя филатинаса, ёв гиндя Верейсконэс пэса ровнонэса.  Дуй дывэса змэки Кирило Петровичё гыя чяса ко князё Верейско. Подгыи кэ Арбатово, ёв на могискирдя тэ на задыкхэлпэ про жужэ и лаче гадженгирэ кхэра, и прэ раскиро баруно кхэр — кэрдо сыр английско замко 49. Пашыл кхэр росчюрдыяпэ гэнстозэлэно лэнго, прэ саво ракхнэпэ швейцарска гурувня, кудунякири пэскирэ кудунёрьенца. Бари унта сыс сарэ стронэндыр пашыл кхэр. Хулай выгыя ко гости, и подыя васт тэрнэ гожынякэ; ёнэ вгынэ дрэ дрэван куч зало — кай скаминд сыс учякирдо прэ тринэ манушэндэ. Князё подлыджия гостен кэ фэнштра, и лэнгэ откэрдяпэ дрэван гожо видо. Волга прастандыя пашыл фэнштры, пир латэ гынэ барки роскэрдэ парусэнца и простандынэ мачюнэнгирэ лодки, адякэ шукир прокхардэ душегубкэнца. Палэ рэка тырдынэпэ бэрги и фэлды, накицы гава придэнас штэтоскэ джидякирибэ. Отэнчя ёнэ залынэпэ тэ роздыкхэн дрэ галереи50, патриня, киндлэ князёса дро ваврэ строны. Князё роспхэндя Марьякэ Кириловнакэ ваш адалэ патриня, чиныбнарьенгири история, упхэны прэ лэнгиро кучипэ и накучипэ, ёв ракирдя ваш патриня на чилави тыкнэ наухтылыбэна сыр джинаибнари, нэ сарэ дёстыр. Марья Кириловна шундя лэс камаибнаса. Гынэ пало скаминд. Троекурово отдыя пхэрдо чячипэ бравинтэнгэ пэскирэ Амфитрионоскэ51 и лэскирэ повароскирэ джинаибнаскэ, а Марья Кириловна на ладжяндыя дро ракирибэ манушэса, савэс ёй только дро вавир моло дыкхэла пал capo пэскиро джиибэ. После хабэ гынэ дрэ унта. Ёнэ пине кофэ прэ буґло лэнякиро брэго. Екхатыр роздыяпэ башаибэ, — и шовэвеслэнгири лодка подгыя кай ёнэ сыс бэштэ. Ёнэ гынэ пирэ лэнь, пашыл островэ — про кой савэ загынэ — прэ екх латхэнас мраморно статуя, прэ вавир пешшера, про трито памятнико наполыибнытконэ подчиныбнаса, саво газдэлас дрэ Марьятэ Кириловнатэ раклитко камаибэ тэ угалёл чячипэ — дывэс прогыя сыго — лыя тэ калёл. Коли рисинэ кхэрэ лэн дужакирдя драп. Князё мангья Марья Кириловна тэ явэл хуланяса дрэ биромнякирэ пхурэскиро кхэр. Ёй росчидя драп — шуны роспхэныбэна куч роспхэныбнаскирэ — екхатыр дынэ карье — и ракета осветиндя больгбэ. Князё подыя Марьякэ Кириловнакэ баро дыкхло и кхардя ла и Троекуровонэс про балконо. Ангил кхэр дро калыпэ захачинэ разноцвэтытка яга, закрэнцындлэпэ, газдынэпэ упрэ колосэнца, пальмэнца фонтанэнца, чидэпэ брышындэса, чергэненца, мурдёнас, и отэнчя захачёнас. Марья Кириловна радысалыя сыр тыкны чяёри. Князё радысалыя дыкхи прэ латэ — а Троекурово сыс дрэван лэса довольно, адякэ сыр прилэлас сарэ князёскирэ изрикирибэна, сыр уважениё и камаибэ ваш лэскири угода.  Хабэ бельвеляса пир пэскиро кучипэ нисоса на удыя бядоскэ. Гости гынэ дрэ пэскирэ комнаты, ваш лэнгэ отлыджинэ, и прэ вавир дывэс злокоса розачнэпэ хуласа, дыи екх екхэскэ лав сыг отэнчя тэ удыкхэнпэ.Глава XIVМарья Кириловна бэшты сыс пэстэ и высыдя пашыл откэрды фэнштра. Ёй на пэнтысалыя пхарэнца, сыр Кондрадоскири52 камаибнарица, сави думискири палэ камаибнаристэ забистырдяпэ и высыдя роза зэлэнонэ пхарэса. Тэл лакири сув конва судя бихохаибнаскиро чячюнэ узорэ, надыкхи прэ адава лакири годы на гыя палэ буты, ёй сыс дур.  Екхатыр дрэ фэнштра нашундлэс протырдыяпэ васт — кон-то тходя про пяльцы53 лыл и угыя англыдыр сыр Марья Кириловна пригыя дрэ пэстэ. Дрэ адава времё вгыя дынари и покхардя ла ко Кирило Петровичё. Ёй гарадя лыл дро дыкхло и сыгэдыр гыя ко дад дро кабинето.  Кирило Петровичё сыс на екхджино. Лэстэ бэшто сыс князё Верейско. Коли вгыя Марья Кириловна князё газдыяпэ и ничи наракири кэрдя лакэ шэрэса.  —	Поджя адарик, Машэ, — пхэндя Кирило Петровичё, — пхэнава тукэ нэвипэ, савэскэ, дава надея, ту обрадысоса. Окэ тукэ жэнихо, камэл тэ лэл тут пало ром.  Маша тэрды сыс сыр мулы, мулыпнаскиро парныпэ учякирдя лакиро муй. Ёй сыс штыл. Кэ ёй подгыя князё, лыя лакиро васт и пучья: могискирла ли ёй тэ дэл лэскэ бахт. Маша сыс штыл.  —	Нэ хай-жэ, — Пхэндя Кирило Петровичё, — нэ джинэс, князё: раклякэ пхаро тэ выракир адава лав. Нэ, мрэ чяворэ, чямудэнпэ и явэнте бахталэ.  Маша тэрды сыс прэ екх штэто, пхуро князё чямудыя лакиро васт, ехкатыр о ясва прастандынэ пир лакиро парно муй. Князё кэрдя холямо муй..  —- Джя, джя, джя, — пхэндя Кирило Петровичё, — вышуткир пэскирэ ясва, и рисёв кэ амэ. Ёнэ сарэ ровэна сыр отдэса пало ром, — ракирдя ёв, обрисии ко Верейско, — адава лэндэ уж адякэ залыджино... Акана, князё, поракираса ваш рэндо — ваврэс тэ пхэнэс ваш придано.  Марья Кириловна дрэван обрадысалыя со лакэ дынэ тэ уджял. Ёй прастандыя кэ пэ, запхандяпэ и дыя воля пэскирэ ясвэнгэ, думискири со ёй сы пхурэ князёскири ромны; ёв екхатыр здыяпэ лакэ стэтконэса и бритконэса. Выгыибэ пало ром трашадя ла сыр мулыпэ. «На, на — ракирдя ёй кокори пэскэ, — фэдыр тэ мэрав, фэдыр дро монастырё, фэдыр джява палэ Дубровсконэстэ». Адай ёй взрипирдя ваш лыл, и жадостяса чюрдыяпэ лэс тэ гинэл, джины, со лыл сыс лэстыр. И чячё лыл сыс чиндло Дубровсконэса. Дро лыл сыс чиндло:«Бельвеляса дро 10, про одова жэ штэто».Глава XV  Чён хачия — июльско рат сыс штыл — кой коли газдэласпэ балвалори, и локхо шуныбэ пропрасталас пир сари унта.  Сыр локхи тень тэрны гожыня подгыя ко штэто кай доракирдэпэ тэ удыкхэнпэ. Инкэ никонэс на сыс дыкхно, екхатыр палэ биседкатыр кэ ёй выгыя Дубровско. —Мэ capo джином, — пхэндя ёв лакэ набут шундлэ и тангэ глосаса. — Взрипирэнте дыно туменца лав. — Тумэ камэн тэ дэн мангэ пэскиро заракхибэ, ракирдя Маша, — нэ на холясон, — ёв трашавэла ман. Сыр тумэ камэн тэ дэн мангэ помогискирибэ?  — Мэ могискиравас тэ избавинав тумэн э бритконэ манушэстыр.  — Ваш дэвлэскэ, на чилавэнте лэс, на могискирэнте лэс тэ чилавэн, коли тумэ ман камэн — мэ на камам тэ явав банги дрэ со наяви...  —	Мэ на чилавава лэс, тумари воля ваш мангэ свэнто. Тумэнгэ ёв банго джиибнаса. Ниекх налачё рэндо на явэла кэрдо тумарэ лавэса. Тумэ бангэ тэ явэн жужэ дрэ мирэ накуч рэнды. Нэ сыр жэ зракхава тумэн э холямэ дадэстыр.  Инкэ сы надея. Мэ рикирава надея тэ умангав лэс мирэ ясвэнца и мэнькаса. Ёв нарто, нэ ёв адякэ ман камэл.— На рикирэн надея пиро чючё: дрэ адалэ ясва ёв удыкхэла только дарипэ и бриткима, сыр адава сы сарэ тэрнэ раклендэ, коли ёнэ джяна пало ром на пиро пхурипэ, а э годьварэ розгиныбнастыр; со, коли ёв лэла пэскэ дро шэро тэ кэрэл тумари бахт надыкхи про одова камэн тумэ адава или на; коли зорьяса лыджяна тумэн дрэ кхангири, соб про вэко тэ отдэл тумэн пхурэ ромэскэ...  —	Нэ коли адякэ явэла, то тэ кэрэс нанэ со, явэнте пал мандэ — мэ явава тумарэ ромняса.  Дубровско затринскирдяпэ — парно муй кэрдяпэ лолэса, и дро одоя жэ мэнта ачья инкэ парныдыр. Ёв длуго сыс штыл — змэки шэро.  —	Скэдэнпэ зорьяса, мангэнте дадэс, чюрдэнпэ кэ лэскирэ ґэра: роспхэнэнте джиибнаскиро накучипэ, саво могискирла тэ явэл дро англыпэ и со тумаро тэрныпэ лэла тэ хасёл пашыл бизорьякирэ и развратнонэ пхурэстэ — пхэнэнте, со коли ёв отпхэнэла тумарэ мангипнаскэ то — то тумэ латхэна пэскэ заракхибэ и со барвалыпэ на дэла тумэнгэ и екх мэнта бахт; барвалыпнаскэ могискирна тэ радысон екх чёрорэ, нэ и то на про длуго; на отачен лэстыр, на дарэнте ни лэскирэ холяибнастыр, ни одолэстыр со лэла тумэн тэ трашавэл — пока явэла надея, ваш дэвлэскэ, на отачен лэстыр. Коли ж на явэла вавир выгыибэ.  Адай Дубровско закэрдя муй вастэнца, здыяпэ, со лэскэ затходя о фано — Маша рундя.  —	Чёроро, чёроро, миро джиибэ, — пхэндя ёв, киркэс дыи гонде. — Пал тумэндэ отдавас бы мэ пэскиро джиибэ, тэ дыкхав тумэн дурипнастыр, тэ дочилававпэ кэ тумаро васт сыс ваш мангэ гудлыпнаса. И коли откэрлапэ ваш мангэ могискирибэ тэ притасавав тумэн кэ пэскиро ило и тэ пхэнав: Мири дрого, мэраса! Чёроро, мэ банго тэ дурьёвав бахтятыр сарэ пэскирэ зорьяса. Мэ на могискирава тэ пэрав кэ тумарэ ґэра, тэ дав болыбнаскэ отплэскирибэ палэ наполыны дыны мангэ награда. Сыр банго мэ тэ явав холямэса прэ одолэстэ... нэ на могискирава — акана дрэ миро ило нанэ штэто ваш холы.  Дубровско облыя Машакиро гожо шталто и притасадя ла кэ пэскиро ило. Ёй патяибнаса тходя пэскиро шэро прэ тэрнэ розбойникоскиро псико. Ёнэ сарэдуй сыс штыл.Времё урняндыя.  —Трэби тэ розачяспэ, — пхэндя Маша. Дубровско сыр хай розджянгадяпэ соибнастыр. Ёв лыя лакиро васт и уридя лакэ прэ ангушт янгрусты.  —	Коли мэ явава трэби тумэнгэ, — пхэндя ёв, — то янэнте янгрусты адарик, змэкэнте ла дрэ адава дэмбоскиро дупло — мэ лава тэ джинав, со тэ кэрав.  Дубровско чямудыя лакиро васт и хасия машкир дрэвы.  Глава XVI  Ваш одова со князё Верейско скэдыяпэ тэ лэл палором Маша — сарэ джиндлэ — Кирило Петровичё прилыя поздравлении, готындяпэ бьяв. Маша дывэс дывэсэстыр оттырдыя розракирибэ дадэса. Машкир одова лакиро отлыджяибэ пхурэ жэнихоса сыс шылало. Нэ князё ваш адава и на заботисалыя. Ёв на дужакирдя латыр камаибэ, радысалыи одолэскэ, со ёй ничи на ракири выджяла пал лэстэ палором.  Нэ времё гыя. Маша решындя со наяви тэ кэрэл — и чиндя князёскэ Верейсконэскэ лыл. Ёй камья тэ газдэл дрэ лэскиро ило жалискирибэ кэ пэ, пригалыяпэ, со латэ на сыс кэ ёв ни саво припхандыпэ, мангья лэс тэ отпхэнэлпэ лакирэ вастэстыр и кокорэскэ тэ заракхэл ла э дадэстыр, саво зорьяса камэл тэ отдэл ла палором. Ёй чёрьялэс отдыя лыл князёскэ Верейсконэскэ, одова прогиндя лыл и никицы на сыс чиладо пэскирэ невестакирэ чячипнаса. Ёв удыкхья только со лэскэ трэби тэ усыгыдырьякир бьяв и ваш адава сыкадя лакиро лыл пэскирэ састрэскэ.  Кирило Петровичё дрэван росхолясыя, нэ князё уракирдя лэс тэ на сыкавэл Машакэ видо, со ёв джинэл ваш лакиро лыл, Кирило Петровичё дыя лав ваш адава тэ на ракир лакэ, нэ решындяпэ тэ на хаскир времё и пхэндя соб бьяв тэ явэл прэ вавир дывэс. Князё латхья адава дрэван годьварэса, гыя кэ пэскири невеста, пхэвдя лакэ, со лакиро лыл прияндя лэскэ бари мэнька, нэ со ёв рикирла надея прэ лакиро припхандыпэ дро англыпэ, со тэ нашавэл ла ваш лэскэ явэла дрэван пхаро и со ёв на дрэ зор тэ отпхэнэлпэ латыр, адякэ сыр адава отпхэныбэ явэла сыр бы приракирибнаса ваш лэскиро мулыпэ. Ёв чямудыя лакиро васт и угыя, на пхэны лакэ ни лав ваш Кирило Петровичёскиро припхэныбэ.  Коли угыя Верейско, Кирило Петровичё вгыя кэ Маша и припхэндя лакэ тэ явэл готовонаса кэ атасятуно дывэс. Марьякэ Кириловнакэ ужэ сыс на пир пэстэ князёскирэ Верейсконэскирэ лавэндыр, ёй зачидяпэ ясвэнца и чюрдыяпэ кэ дадэскирэ ґэра.  — Дадушка, — задыя годла ёй тангонэ глосаса, — дадолэ, на хаскирэнте ман, мэ на камам князёс, мэ на камам тэ явав лэскирэ ромняса.  — Адава со сы, — пхэндя холямэс Кирило Петровичё, — жыко адава моло ту санас штыл, а акана, коли capo скэрдо, ту задуминдян тэ капризинэспэ и тэ отпхэнэспэ. Вычюрдэ дылныпэ шэрэстыр; адалэса манца ту ничи на выкхэлэса.  — На хаскирэнте ман, — ракирдя Маша, — пал со традэна ман пэстыр криг, и отдэна накамлэ манушэскэ, ґалёв мэ тумэнгэ дохаём, мэ камам тэ ачявпэ тумэнца. Дадолэ, тумэнгэ би миро явэла танго и инкэ тангыдыр, коли подумискирэна, со мэ бибахталы, дадолэ: на выдэн ман зорьяса, мэ на камам тэ джяв палором.  Кирило Петровичё сыс чиладо, нэ згарадя адава и, оттрадыи ла пэстыр, пхэндя холямэс:  —	Capo адава адякэ пэскэ, шунэса. Мэ джином фэдыр тырэстыр, со трэби ваш тыри бахт. Ясва тукэ на помогискирна, после атасятуно дывэс явэла тыро бьяв.—	Окэ сыр, — вздыя годла Маша, — дэвлалэ миро! На, на нашты, адалэскэ тэ на явэл. Дадолэ, пошунэнте, коли уж тумэ закамнэ тэ хаскирэн ман, то мэ латхава зашшитникос, ваш савэскэ тумэ и на думискирэна, тумэ удыхэна, тумэ здарадёна, жыко со тумэ ман долыджинэ.  — Со? со? — пхэндя Троекурово, — трашаибэ! мангэ, трашаибэ, — накуч раклори! — тэ джинэс ли ту, со мэ туса скэрава, одова, со ту и на думискирэса. Ту могискирэса ман тэ даракирэс заракхибнаскирэса. Подыкхаса, кон явэла адава заракхибнаскиро.  — Владимиро Дубровско, — пхэндя Маша мэнькаса.  Кирило Петровичё думискирдя, со ёй згыя годятыр, и дыкхья прэ латэ удивисалыи.  —	Шукир — пхэндя ёв лакэ, — дужакир пэскэ конэс камэс дро зракхибнаскирэ, а ту бэш дрэ адая комната, ту латыр на выджяса жыко бьяв. — Адалэ лавэса Кирило Петровичё выгыя и запхандя пал пэстэ удэра.  Длугэс рундя чёрори раклы, думискири capo, со дужакирдя ла, нэ баро розракирибэ облокхякирдя лакиро ди, и ёй фэдыр могискирдя тэ думискир ваш пэскиро джиибэ и ваш одова, со трэбинэ лакэ тэ кэрэл. Само баро ваш лакэ: тэ зракхэлпэ э бритконэ ваш лакэ выгыибнастыр палором; тэ явэл розбойникоскирэ ромняса ваш лакэ здыяпэ раёса, коли тэ сравнинэс одолэса жребиёса, саво лакэ сыс приготындло. Ёй вздыкхья прэ янгрусты, ачяды Дубровсконэса. Дрэван камьяпэ лакэ тэ удыкхэлпэ лэса екхджинэса, и инкэ моло длугэс тэ пириракир. Ило дыя тэ джинэл лакэ, со бельвеляса латхэла ёй Дубровсконэс дрэ унта; ёй камья тэ джял тэ дужакир лэс одой — сыр только лэла тэ калёл. Лыя тэ калёл — Маша приготындяпэ — нэ лакирэ удэра сыс закэрдэ про клэдын. Дынарица ракирдя лакэ палэ удэрэндыр, со Кирило Петровичё на припхэндя ла тэ вымэкэл. Ёй сыс тэло аресто. Лакэ кэрдяпэ дрэван кирко, ёй бэстя пашыл фэнштра, и жыко рат сыс бэшты на злыи уряибэ, дыкхи про кало болыбэ. Про злоко ёй засутя, дро соибэ ёй дыкхья танго сунэ, и кхамэскирэ взгыибнаскирэ лучи розджянгадэ ла.Глава XVII  Ёй розджянгадяпэ, и пэрво со чюрдыяпэ лакэ дро шэро, адава capo накучипэ дрэ саво ёй акана сы. Ёй прокудунякирдя, вгыя раклы и про пучибэна роспхэндя, со Кирило Петровичё бельвеляса сыс дрэ Арбатово и рисия позднэс — со ёв дыя холямо припхэныбэ тэ на вымэкэн ла э комнататыр и тэ дыкхэн пало одова соб никон ласа тэ на розракир — со ко бьяв на готынэнапэ, пашыл адава, припхэндло сыс рашаскэ тэ на выджял э гавэстыр никарик. После адава ракирибэ раклы ачядя Марья Кириловна и отэнчя запхандя удэра.  Лакирэ лава росхолякирдэ тэрнэ затворница 54 — лакиро шэро хачия — ёй закамья тэ дэл тэ джинэл ваш capo адава Дубровсконэскэ и лыя тэ думинэл сыр тэ пирибичявэл янгрусты дрэ дэмбоскиро дупло. Дрэ адава времё бароро чиладяпэ дрэ лакири фэнштра, стэкло зазвениндя — Марья Кириловна подыкхья про дворо и удыкхья тыкнэ Сашос, саво сыкадя лакэ чёраханэ знакэ. Ёй джиндя лэскиро припхандыпэ и обрадысалыя лэскэ. Ёй откэрдя фэнштра.  — Яв джидо, Сашо, — пхэндя ёй, — палсо ту ман кхарэса?  — Мэ явьём, пхэнори, тэ уґалёвав, на трэби ли тумэнгэ со наяви. Дад холямо и припхэндя сарэ кхэрэскэ тумэн тэ на шунэн, нэ припхэнэнте мангэ тэ скэрав, со ваш тумэнгэ трэби, и мэ capo скэрава.  — Дэ дэвла тукэ састыпэ, камло миро Сашо, шун: ту джинэс пхурано дэмбо дуплоса, со пашыл беседка?—	Джином, пхэнори.  —	Коли ту ман камэс, праста одорик сыгыдыр, и тхов адая окэ янгрусты дро дупло, тэ дыкх, соб никон тут тэ на удыкхэл.  Адалэ лавэса ёй чюрдыя лэскэ янгрусты и запхандя фэнштра.  Раклоро газдыя янгрусты и дрэ сари зор чюрдыяпэ тэ прастал — и дро 3 мэнты сыс пашыл дрэво. Адай ёв тэрдыя, пирилыджия фано, обдыкхьяпэ дрэ сарэ строны и тходя янгрусты дро дупло. Скэри адава рэндо, ёв камья тэ прастал палэ и тэ пхэнэл Марьякэ Кирилоенакэ, нэ екхатыр рыжо и бангэякхитко обрискирдо раклоро выпрастандыя палэ беседкатыр, чюрдыяпэ ко дэмбо и замэкья васт дро дупло. Сашо сыгыдыр белкатыр чюрдыяпэ кэ ёв и ухтылдяпэ пал лэстэ вастэнца.—	Со ту адай кэрэса? — пхэндя ёв холямэс.  —	Тукэ саво рэндо? — откхардяпэ раклоро, ками тэ вырисёл лэстыр.  —	Тхов адая янгрусты, рыжо зайцо, — дыя годла Сашо, — или мэ высыклякирава тут сыр трэби.  Одова чиладя лэс пиро муй, нэ Сашо лэс на вымэкья — и задыя годла прэ capo кирло:—	Чёра, чёра — адарик, адарик.  Раклоро сарэ зорьятыр камья тэ вырискирдёл лэстыр. Ёв сыс ґалёв дуе бэршэнца пхурыдыр Сашостыр и про бут зоралэдыр лэстыр, нэ Сашо сыс джидэдыр. Ёнэ мардэпэ варикицы мэнты, нэ рыжо раклоро пиризорькирдя. Ёв зарадя Сашос прэ пхув, и ухтылдя лэс пало кирло. Нэ дрэ адава времё зорало васт впхандяпэ дрэ лэскирэ рыжа и шшетиниста бала, и дынари Степано ґаздыя лэс про паш-аршыно пхувьятыр.  —	Ах ту рыжо бэнг, — ракирдя дынари, — тэ сыр ту могискирэса тэ марэс тыкнэ рас.Сашо ґаздыяпэ пхувьятыр и пригыя дрэ пэстэ.  — Ту ман ухтылдян тэлэ зор, — пхэндя ёв, — а то ту николи ман на равэсас. Отдэ екхатыр янгрусты, и укэдэпэ.  — Сыр на адякэ, — ракирдя рыжо и екхатыр пиририсии прэ екх штэто, вырискирдя пэскирэ бала э Степаноскирэ вастэстыр.  Адай ёв мэкьяпэ тэ прастал, нэ Сашо дотрадыя лэс, чиладя лэс дро думо, и раклоро пыя сарэ ґэрэндыр — дынари отэнчя лэс ухтылдя и спхандя кустыкаса.—	Отдэ янгрусты, — дыя годла. Сашо.  —	Подужакир, мрэ рая, — пхэндя Степано, — амэ отлыджяса лэс про роскэдыбэ ко припхэныбнытко.  Дынари лыджия лэс прэ рангиро дворо, а Сашо гыя палал, дарипнаса дыкхи прэ пэскири розрискирды и замакхны чярьяса холов. Нэ екхатыр сарэ трин попынэ прэ Кирило Петровичёстэ, саво гыя тэ обдыкхэл грэнгири штала.—	Адава со? — пучья ёв Степанос. Степано дро набарэ лава capo роспхэндя. Кирило Петровичё вышундя лэс.  — Ту, балыбнари, — пхэндя ёв, обрисии ко Сашо, — пал со ту лэса спхандянпэ?  — Ёв чёрдя дуплостыр янгрусты, дадушка, припхэнэнте тэ отдэл янгрусты.—	Сави янгрусты, савэ дуплостыр?  —	Тэ мангэ Марья Кириловна... тэ одоя янгрусты...  Сашо здарандыя, спэнтындяпэ — Кирило Петровичё холясыя — и пхэндя.  — Адай запэнтындлы и Марья Кириловна. Приґалёвпэ дрэ capo, или адякэ отчингирава тут раняса, со ту и пэскирэн на уґалёса.  — Ваш дэвлэскэ, дадолэ, мэ, дадолэ... Мангэ Марья Кириловна ничи на припхэндя, дадолэ:  — Степано, джя-ка счин мангэ кучидыр брэзытко ран.  — Потэрдёнте, дадолэ — мэ capo тумэнгэ роспхэнава. Мэ ададывэс прастандыём пиро дворо, а Марья Кириловна откэрдя фэнштра — и мэ подпрастандыём — и пхэн на пэфроми радя янгрусты, а мэ гарадём ла дро дупло, и... и... адава рыжо раклоро камья янгрусты тэ чёрэл.  — На пэфроми радя, а ту камьян тэ гаравэс, Степано, джя пало раня.  — Дадолэ, подужакирэнте мэ capo роспхэнава, Марья Кириловна припхэндя мангэ тэ отлыджяв ко дэмбо и тэ тховав янгрусты дро дупло, мэ и прастандыём и тходём янгрусты — а адава накуч раклоро...  Кирило Петровичё обрисия ко накуч раклоро и пучья лэс холяса:—	Конэскиро ту?  —	Мэ кхэритко мануш Дубровсконэ рангиро, — пхэндя рыжо раклоро.Муй Кирило Петровичёскиро кэрдяпэ холямо.  — Ту, здэлапэ мангэ, ман палэ растэ на приґалёса, шукар, — ракирдя ёв. — А со ту кэрдян дрэ мири унта?  — Мури чёрдём, — пхэндя раклоро, сыр хай ничи и на скэрдяпэ.  — А, дынари дрэ растэ, саво рашай, адасавэ и мангипнаскирэ, а мури мандэ на барьёна про дэмби.Раклоро ничи на пхэндя.  —	Дадолэ, припхэнэнте лэскэ тэ отдэл янгрусты, — пхэндя Сашо.  — Яв штыл, Сашо, — пхэндя Кирило Петровичё, — на забистыр, со мэ скэдавапэ туса тэ роскэдавпэ. Джя кэ пэ. Ту — бангэякхитко — ту мангэ здэлапэ ракло годьваро — коли ту мангэ дрэ capo приґалёсапэ, так мэ тут на вычингирава, дава инкэ пандж ґаспря про пэгэнда. Отдэ янгрусты и джя кхэрэ.  Раклоро роскэрдя васт и сыкадя, со дрэ лэскиро васт на сыс ничи.  —	А коли на адякэ то, мэ туса скэрава одова, со ту на дужакирэса. Нэ.  Раклоро на ракирдя ни лав и сыс тэрдо, змэки шэро и прилыи прэ пэстэ мина сыр хай чячюно дылыноро.—	Шукар, — пхэндя Кирило Петровичё, — тэ запхандэн лэс карик наяви, тэ дыкхэн, соб ёв тэ на упрастал — или сарэ кхэрэстыр цыпа змэкава.  Степано отлыджия раклорэс прэ голумбитко, запхандя лэс одой, и тходя тэ дыкхэл пал лэстэ пхурья Агафия, сави псирдя палэ чириклэндэ.  «Адай нанэ нисаво сомнениё. Ёй згарадя отлыджяибэ бэнганэ Дубровсконэса. Нэ на патялапэ со ёй дро чячипэ кхардя лэс про помогискирибэ? — думиндя Кирило Петровичё, псири пиро кхэр и холямэс шолякири. Победакиро громо. — Могискирла, мэ попыём прэ лэскирэ хачкирдэ шпэры, и ёв амэндыр на вырисёла. Амэ адава случяё на умэкаса. Со адава! Кудуницы, слава дэвлэскэ, ада исправнико». — Эй, янэнте адарик ухтылдэ раклорэс.  Машкир адава урдэн притрадыя про дворо, джиндло амэнгэ исправнико вгыя ко Кирило Петровичё capo дро пыло.  — Куч шуныбэ, — пхэндя Кирило Петровичё, — мэ ухтылдём Дубровсконэс.  — Слава дэвлэскэ, тумаро превосходительство. — пхэндя исправнико, обрадысалыи, — кай жэ ёв?  — Ваврэс тэ пхэнэс на Дубровсконэс, а екхэс лэскирэ шайкатыр. Екхатыр лэс янэна. Ёв амэнгэ помогискирла тэ ухтылас кокорэ атаманос. Окэ лэс и яндлэ.  Исправнико, дужакири холямэ розбойникос, удивисалыя удыкхи 13-нэ бэршэнгирэ раклорэс, дрэван бизорьякирэс. Ёв на джины со тэ кэрэл обрисия ко Кирило Петровичё и дужакирдя со ёв роспхэнэла. Кирило Петровичё capo роспхэндя, на рипири Марья Кириловна.Исправнико шундя роспхэныбэ кажно мэнта дыкхи прэ тыкнэ чёрэстэ, саво причюрдыяпэ дылынорэса и здыяпэ со на прилыя дрэ годы capo одова, со кэрдяпэ пашыл лэстэ.  —	Дэнте, тумаро превосходительство, тэ пириракирав мангэ тумэнца екх прэ екх, — пхэндя исправнико.  Кирило Петровичё лыджия лэс дрэ вавир штуба и закэрдя пал пэстэ удэра.  Пирдал пашмардо ёнэ выгынэ отэнчя дро зало, кай ухтылдо раклоро дужакирдя пэскиро сэндо.  —	Рай камья, — пхэндя лэскэ исправнико, — тэ тховэл тут дро форитко бэшыбэ, тэ вычингирэл чюпненца и тэ збичявэл отэнчя прэ бари — нэ мэ затэрдыём пал тутэ и вымангьём тукэ прошшениё, тэ роспхандэн лэс.Раклорэс роспхандлэ.— Чямудэ э растэ васт, — пхэндя исправнико. Раклоро подгыя ко Кирило Петровичё и чямудыя лэстэ васт.  —	Джя пэскэ кхэрэ, — пхэндя лэскэ Кирило Петровичё, — тэ англыдыр на чёр мури пиро дуплы.  Раклоро выгыя — радымаса сухтя трэмостыр и мэкьяпэ тэ прастал на дыкхи палэ пирдал фэлда дрэ Кистенёвка. Допрастыи ко гав, ёв тэрдыя пашыл роспыно кхэроро, саво сыс пэрво краёстыр, и помангьяпэ дрэ фэнштра. — Фэнштра газдыяпэ, и сыкадяпэ пхури,  —	Бибо, мароро, — пхэндя раклоро, — мэ злокостыр ничи на хаём, мэрава бокхатыр.  — Ах, адава ту, Митя, тэ кай жэ ту санас, бэнгоро, — ракирдя пхури.  —	Отэнчя роспхэнава, биболэ, ваш дэвлэскэ, маро.—	Тэ заджя дро кхэр.  — Нанэ коли, биболэ, — мангэ трэби тэ прастав инкэ дрэ екх штэто. Маро, ваш дэвлэскэ, мароро.  — Саво напобэшыбнытко, — проракирдя пхури, — акэ тукэ котыроро, — и подыя дрэ фэнштра котыр кало маро.  Раклоро жадостяса задандырдя лэс и хаи, гыя дурыдыр.  Лыя тэ калёл — Митя лыя тэ прокэдэлпэ гувнэнца и огородэнца дрэ кистенёвско вэш. Догыи ко дуй егли, савэ тэрдэ сыс англатунэ вэшэскирэ ракхибнаренца, ёв тэрдыя, обдыкхьяпэ дрэ сарэ строны, дыя шоле и лыя тэ шунэл; локхо и длуго шолякирибэ пошундяпэ лэскэ дро откхарибэ, конто выгыя вэшэстыр и подгыя кэ ёв.Глава XVIII  Кирило Петровичё псирдя англэ и палэ пирэ зала, шолякири пэскири гилы. Capo кхэр сыс про ґэра — дынарья и дынарицы прастандынэ — дрэ штала дынэ андрэ грэн. Про дворо сыс мануша. Дрэ Машакири укэдыбнаскири, пашыл гиндало, раны, обкрэнцакирды дынарицэнца, укэдыя парня сыр муля Марья Кириловна, лакиро шэро кхинэс збандия тэлэ брилиантэнгиро пхарипэ, ёй локхэс встрэнскирласпэ, коли наракхуно васт пусавэлас ла, нэ ничи на ракири, сыр бигодякири дыкхьяпэ дро гиндало.  — Сыго ли, — роздыяпэ пашыл удэра Кирило Петровичёскири глос.  — Дрэ екх мэнта, — откхардяпэ раны, — Марья Кириловна, ґаздэнпэ, подыкхэнпэ, шукар ли?  Марья Кириловна газдыяпэ и на ракирдя ничи. Удэра откэрдэпэ.  — Невеста уридяпэ, — пхэндя раны Кирило Петровичёекэ, — припхэнэнте тэ бэшэл дро урдо.  — Дэвлэса, — пхэндя Кирило Петровичё, и лыи скаминдэстыр дэвлэс, — поджя кэ мэ, Машэ, — пхэндя ёв лакэ тангонэ глосаса, — блогословинава тут...Чёрори раклы пыя лэскэ дро ґэра и зарундя.  —	Дадоро... дадолэ... — ракирдя ёй дро ясва, и лакири глос замэрлас.  Кирило Петровичё камья сыгыдыр ла тэ благословин — ла ґаздынэ и лыджинэ ко урдэн. Ласа бэстя посажонно дай — и екх э дынарицэндыр. Ёнэ гынэ дрэ кхангири. Одой дужакирдя лэн жэнихо. Ёв выгыя кэ ёй кхангирьятыр, и дрэван удивисалыя лакирэ парныпнастыр. Ёнэ вгынэ дрэ шылалы, чючи кхангири — пал лэндэ запхандлэ удэра. Рашай выгыя алтарёстыр55 и екхатыр лыя тэ венчин. Марья Кириловна ничи на дыкхья, ничи на шундя, думискирдя ваш екх, самонэ злокостыр ёй дужакирдя Дубровсконэс, надея ни прэ мэнта ла на чюрдыя, нэ коли рашай лыя тэ пучел латыр, ёй затрэнскирдяпэ и обмэя — нэ инкэ тырдыя времё, инкэ дужакирдя; рашай на дужакирдяпэ лакиро откхарибэ, пхэндя лава, савэ нашты сыс тэ рискирэс палэ.  Обрядо кончисалыя. Ёй шундя накамло ромэскиро чямудыпэ, ёй шундя поздравлении и уса инкэ на могискирдя тэ патял, со лакиро джиибэ сыс прэ capo джиибэ спхандло, со Дубровско наприурняндыя тэ освободин ла. Князё лыя тэ ракир ласа, нэ ёй на полыя лэс, ёнэ выгынэ кхангирьятыр, прэ кхангирьякиро трэмо тэрдэ сыс гадже Покровсконэстыр. Ёй подыкхья прэ лэндэ и отэнчя ачья сыр на дрэ пэстэ. Тэрнэ бэшнэ кхэтанэ дро карета и гынэ дрэ Арбатово, одорик ужэ традыя Кирило Петровичё, соб тэ встретинэл одой тэрнэн. Екх прэ екх тэрнэ ромняса князё никицы на сыс чиладо лакирэ шылыпнаса. Ёв на лыя тэ дохал лакэ бритконэ розракирибнанца и сабнытконэ радымаса, лэскирэ лава сыс проста, и прэ лэндэ на трэбинэ сыс откхарибэна. Адякэ прогынэ ёнэ пашыл дэш вэрсты, грая лыджинэпэ дрэван сыго пиро гавитко дром, и урдэн на кунякирдяпэ прэ пэскирэ английска рессоры. Екхатыр роздынэпэ годлыпэна, кон-то традыяпэ, урдэн тэрдыя, вооружонна мануша окружындлэ карета — и мануш дрэ маска, откэри удэра одолэ стронастыр, кай бэштьг сыс тэрны княгиня, пхэндя лакэ:—	Тумэ свободна, выджянте.  —	Со адава сы, — задыя годла князё — кон ту адасаво.—	Ада Дубровско, — пхэндя княгиня.  Князё, на нашави пэс, вылыя кисыкатыр дромитко пистолето и дыя карье дрэ манушэстэ, саво сыс дрэ маска. Княгиня вздыя годла и дарипнаса закэрдя муй дуе вастэнца. Дубровско сыс ранено дро псико, прастандыя рат, князё, на нашави ни екх мэнта, вылыя вавир пистолето. Нэ лэскэ на дынэ тэ дэл карье, удэра откэрдэпэ, и накицы зоралэ васта вытырдынэ лэс каретатыр и вырискирдэ лэстыр пистолето. Ангил лэстэ захачинэ чюрья.  — На чилавэн лэс, — задыя годлы Дубровско, — и лэскирэ холямэ сообшшникэ отгынэ.  — Тумэ свободна, — ракирдя Дубровско, обрисии кэ княгиня.  — На, — ракирдя ёй, — поздно — мэ обвенчено, мэ князёскири Верейсконэскири ромны.  — Со тумэ ракирна, — задыя годлы Дубровско, — на, тумэ на лэскири ромны, тумэн зорьяса выдынэ, тумэ николи на могискирдэ кокорэ тэ выджян пал лэстэ палором.  — Мэ дыём лав, мэ совлахадём, — ракирдя ёй, — князё миро ром, припхэнэнте тэ роспхандэн лэс и ачявэнте ман лэса. Мэ на хохадём. Мэ дужакирдём тумэн жыко последнё мэнта... нэ акана, ракирава тумэнгэ, акана поздно. Мэкэнте амэн.  Нэ Дубровско ужэ на шундя ла, дукх и одова со ёв пириджиндя пал адая мэнта — отлыя лэстыр зор. Ёв пыя пашыл рота, разбойникэ подгынэ кэ ёв. Ёв пхэндя лэнгэ набут лава, ёнэ тходэ лэс уклисто прэ грэстэ, дуй лэндыр подрикирдэ лэс, трито лыя грэс тэло муй, и сарэ традынэ дрэ строна, чюрдыи карета машкир дром, спхандлэ манушэн, роздынэ андрэ грэн, нэ на лыи ничи и на прочёви рат ваш отплэскирибэ пал пэскирэ атаманоскиро рат.Глава XIX  Машкир баро вэш про набаро лэнгицо тэрдо сыс набаро пхувитко узорьякирибэ кэрдо вантаса и обрискирибнаса (обрывоса). Пал адава узорьякирибэ сыс набут шалашы и пхувьянэ кхэра. Про дворо бут мануша, савэн пиро урибэ и пиро оружыё могискирдо сыс тэ пригалёс палэ розбойникэндэ, ёнэ ханэ, бэшы бистаденгиро пашыл кхэтаны пири. Прэ ванта пашыл набари пушка бэшто сыс ракхибнари, подкэдыи тэл пэстэ ґэра; ёв засудя пэскиро урибэ, джиныбнаса кэри сувьяса, со и сыкадя джииныбнаскирэ сыибнарис, ёв кажно мэнта дыкхья дрэ сарэ строны.  Надыкхи про одова, со мусэр бравинтаса бут молы пиригыя вастэндыр дро васта, сарэ сыс штыл — розбойникэ похаи, екх палэ екхэстэ газдынэпэ пхувьятыр и мангнэпэ дэвлэс, кой савэ розгынэпэ пиро вэш, ваврэ дро шалашы — или припасинэ тэ посовэн, пиро русско присыкляибэ.  Ракхибнари кончискири пэскири буты, встринскирдя пэскиро пхураныпэ, подыкхья про засудо штэто, припусадя кэ бай сув — бэстя прэ пушка уклисто и забагандя прэ саро кирло танги пхураны гилы:На шуминэ, дай зэлэно дубровушка,На мешынэ мангэ, муршэскэ, тэ дав дума.  Дрэ адая мэнта отпхандяпэ удэр дрэ екх э шалашэндыр и пхурори дро парно чепцо, шукир и пхуткирдэс уриды, сыкадыя пашыл прого.  — Явэла тукэ, Стёпа, — пхэндя ёй холямэс, — рай суто, а ту кирло рэскирэса — нанэ тумэндэ ни ладжь, ни жалискирибэ.  — Банго, Егоровна, — пхэндя Стёпка, — шукир, бутыр на лава, мэк ёв пэскэ, амаро дадоро, нэ совэл тэ нэ здровёл.  Пхурори угыя, а Стёпка лыя тэ псирэл пирэ ванта. Дро шалашо, савэстыр выгыя пхури, палэ перегородка, ранено Дубровско пашло сыс прэ пасибнытко. Пашыл лэстэ про скаминдоро пашлэ сыс лэскирэ пистолеты, а сабля ублады сыс дро шэро. Пхувитко кхэр сыс capo обмардо барвалэ коврэнца, дро вэнгло сыс джювлитко рупово туалето 56 — и трюмо 57. Дубровско рикирдя дро васт откэрды лылвари, нэ лэскирэ якха сыс закэрдэ. И пхурори, сави выдыкхья прэ лэстэ палэ перегородкатыр, на могискирдя тэ джинэл, засутя ли ёв или только задумискирдяпэ.  Екхатыр Дубровско встрэнскирдяпэ — дро узорьякирибэ ґаздыяпэ тревога и Стёпка протходя кэ ёв шэро дрэ фэнштра.  —	Дадолэ Владимиро Андреевичё, — задыя годла ёв, — амарэ знакэ подэна, амэн родэна.  Дубровско сухтя пасибнытконатыр, ухтылдя оружыё, и выгыя шалашостыр. Разбойникэ годлыпнаса тэрдэ сыс про дворо, коли выгыя ёв сарэ ачнэ штыл.—	Сарэ ли адай? — пучья Дубровско.  —	Сарэ, мамуй додыкхибнытконэндэ, — отпхэндлэпэ мануша.  — Пиро штэты, — задыя годла Дубровско. И разбойникэ залынэ кажно пэскиро штэто.  Дрэ адава времё трин додыкхибнаритка припрастандынэ ко порты — Дубровско гыя кэ ёнэ.— Со адасаво, — пучья ёв лэндыр.  — Халадэ дро вэш, — пхэндлэ ёнэ, — амэн обджяна.  Дубровско припхэндя тэ запхандэн порты — и кокоро гыя тэ продыкхэл пушка. Пиро вэш роздынэпэ бут глоса — и лынэ тэ поджян — розбойникэ дужакирдэ ничи наракири. Екхатыр трин или штар халадэ сыкадэпэ вэшэстыр и екхатыр подынэпэ палэ — карэдыненца дыи тэ джинэн товаришшенгэ.  — Готынэнпэ ко марибэ, — пхэндя Дубровско, и машкир разбойникэндэ кэрдяпэ шорохо — отэнчя capo ачья штыл.  Ачья шундло сыр подгынэ халадэ, заблескиндя машкир дрэвы оружыё, шэл тэ пандждэша халадэ выгынэ вэшэстыр и годласа чюрдынэпэ прэ ванта, Дубровско притходя фитилё, пушка дыя карье: екхэскэ отрискирдя шэро, дуй сыс ранена. Халадэ здарандынэ, нэ офицэро чюрдыяпэ ангил, халадэ пал лэстэ и спрастандынэ дро обрискирибэ; розбойникэ дынэ дрэ лэндэ карье и лынэ тэ отмарэнпэ и тэ заракхэн э ванта тэвэрэнца дро васта, нэ росхолясон и халадэ пириндлэпэ прэ ванта ачяви дро обрискирибэ бишэ раненонэ товаришшен — запхандяпэ марибэ — халадэ ужэ сыс прэ ванта — розбойникэ лынэ тэ отджян. Нэ Дубровско подгыя ко офицэро, притходя лэскэ ко колын пистолето и дыя карье, офицэро пыя упрэ муеса, халадэ подухтылдэ лэс про васта и сыгыдыр прастандынэ дро вэш, ваврэ, хаскири барыдырэс, тэрдынэ. Розбойникэ дыкхи со ёнэ рознашадэпэ чюрдынэпэ прэ лэндэ, стасадэ дро обрискирибэ, халадэ чюрдынэпэ тэ прастан — розбойникэ годлыпнаса прастандынэ пал лэндэ. Победа сыс кэрды. Дубровско дыкхи со халадэ розмардэ, тэрдякирдя пэскирэн и запхандяпэ дрэ крепость, узорьякири ракхибэна, и никонэскэ припхэндя тэ на уджян и тэ подкэдэн раненонэн.  Дыкхи прэ адасавэ Дубровсконэскирэ розбои правительство решындя тэ прилэл со наяви. Розгалыно сыс пэскиро штэтоджиибэ и бичяды халадэнгири рота, соб тэ лэл лэс — мулэс или джидэс! Ухтылдэ сыс кой-кицы мануша лэскирэ шайкатыр, савэндыр и угалынэ, со Дубровсконэс ужэ машкир лэндэ на сыс. Змэки набут дывэса ёв скэдыя сарэн пэскирэ манушэн и пхэндя лэнгэ, со камэл тэ ачявэл лэн, ракирдя и лэнгэ тэ чюрдэн адава и тэ дживэн ваврэс.  — Тумэ розбарвалынэ тэлэ миро лыджяибэ, кажнонэстэ тумэндэ сы лыл, савэса надари могискирдо тэ прокэдэспэ дрэ сави наяви дуратуны губерния и одой тэ дживэс чячюнэс. Нэ тумэ сарэ гинкарья, и ґалёв, на закамэн тэ чюрдэн тумаро залыибэ.  После адава розракирибэ ёв ачьядя лэн, лыи пэса екхэс **. Никон на джиндя, карик ёв угыя. Пэрво на патяндынэ дрэ адалэ сыкаибэна — дрэван баро камаибэ и припхандыпэ розбойникэнгиро кэ пэскиро атамано сыс сарэнгэ джиндло. Думиндлэ, со ёнэ камнэ лэс тэ заракхэн — нэ отэнчя угалынэ со адава сыс чячё — холямэ пригыибэна, подхачкирибэна и грабёжы на ачнэ — про дрома никонэс на зарикирдэ. Пиро ваврэ розракирибэна угалынэ, со Дубровско угыя палэ граница.