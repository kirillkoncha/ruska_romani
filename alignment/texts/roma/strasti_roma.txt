СТРАСТИ-МОРДАСТИ
Лынаскирэ ратяса, дрэ кашуки гаса про концо форо мэ удыкхьём адасави патрин: джювлы закэдыяпэ дро паны, сави скэдыяпэ прэ дром брышындэстыр и мардя ґэрэнца пир лэстэ, брызгиндя блатаса, сыр адава кэрна о чяворэ, — мардя ґэрэнца и дро накх багандя налачи гилы.
Дывэсэ дрэ форо зоралэс прогыя гроза, баро брышынд розкиндякирдя гасакири мэлалы глинисто пхув, лужа сыс хор, джювлякирэ ґэра угынэ дрэ латэ ко сама чянга. Пиро глос шундло сыс, со джювлы сыс маты. Тэ пэр ёй кхэлы, то локхэс могискирлас тэ тасадёл блатаса.
Мэ подґаздыём учидыр тырахэнгирэ голенишши, вгыём дрэ лужа, лыём кхэлыбнаскирья пало васта и тырдыём ла прэ шуко штэто. Дрэ пэрво мэнта ёй, ґалёв дарипнастыр — гыя пал мандэ, ничи на ракири, нэ дурыдыр зоралэс порисия сарэ шталтоса, вырискирдя право васт, мэкья ман дро колын и задыя годлы:
— Караул! 
И мэкьяпэ палэ дрэ лужа, тырдыи ман пал пэстэ. — Бэнг, — ракирдя ёй — наджява!
Продживава битыро... проджив бимоиро... Караул!
Ратякирэ калыпнастыр выгыя ратитко ракхибнари, тэрдыя дро пандж шаги амэндыр и пхэндя холямэс:
— Кон кошэлапэ? 
Мэ пхэндём лэскэ, со дарава, соб тэ на тасадёл бы джювлы дрэ блата, и окэ камам тэ вытырдав ла; ракхибнари придыкхьяпэ кэ маты, шундлэс чюнгардыя и пропхэндя:
— Машкэ — выджя! 
— Накамам. 
— А мэ тукэ ракирава— выджя. 
— А мэ на выджява. 
— Розмарава, бибахталы, бихолякиро пхэндя ракхибнари и рисия кэ мэ. — Адава — адатхыр паклюжница, Фролиха Машка. Тэ затырдэс нанэ?
Затырдыям. Джювлы нартыткэс псирдя пиро лужа годласа: — Барыдырэ! Мэ кокори пэскэ барыдыро... Закамам — тэ купинавпэ лава...
— Мэ тукэ покупинавапэ — пхэндя лакэ ракхибнари, саро оббаримэ чёрэнца, зорало пхуро. — Акадякэ, окэ ёй кажно рат кошэлапэ. А кхэрэ латэ — чяворо биґэрэнгиро...
— Дур дживэла?...
— Тэ умарэс ла трэби, — ракирдя ракхибнари, на пхэны мангэ прэ миро пучибэ.
— Тэ отлыджяс бы ла кхэрэ, — пхэндём мэ.
Ракхибнари засандяпэ дрэ чёра, осветиндя миро муй тэрдынякирэ ягаса и гыя криг пхарэс мари тырахэнца пиро кинды пхув.
— Лыджя! Только ангил подыкх лакэ дро муй.
А джювлы бэстя дрэ блата и, роскэри ла вастэнца, ґаздыя годла накхитконэ глосяса на манушанэс:
— Сыр пиро-о мор-рё…
Надур латыр дрэ блатытко тхуло паны сыс дыкхны бари чергэн. Мэ вгыём дрэ лужа, лыём багибнаскирья тэлэ васта, приґаздыём ла кэ ванта, подтрадыпнаса ла пэскирэ чянгэнца. Ёй на камья тэ джял, дыя годла и выкхардя ман кэ холы:
— Нэ — мар, мар! Ничи, — мар... Ах, ту рыч... ах, ту иродо... нэ — мар!
Притходём ла кэ ванта и пучява, кай ёй дживэла. Ёй ґаздыя мато шэро, дыкхи прэ мандэ калэ якхэнгирэ пятнэнца и мэ удыкхьём, со накх латэ пропыно, упратуно ушт стырдыно шрамоса, сыкавэла тыкнэ данда, лакиро тыкно шувло муй салапэ и оттрадэла пэскирэ видоса пэстыр.
— Шукир, явэн, — пхэндя ёй.
Гыям пашыл ванта. Мэ даравэс со пхагираса заборо. Кинды индыракакири подя мардя ман пиро ґэра.
— Явэн, камло, — ракирдя ёй и латыр сыр бы выгыя матыбэ. Мэ тут прилава... Мэ тукэ дава рада...
Ёй трилыджия ман ко баро дуйэтажно кхэр: ракхиткэс, сыр корори, прогыя машкир урдэ, бочки, яшшикэ, росчюрдынэ кашта, тэрдыя ангил сави-то дыра и пхэндя мангэ: 
— Закэдэпэ.
Облыи гаджя, рикири пало кинды ванта, барэ зорьяса зрикири лакиро мато трупо, змэкьёмпэ пиро киндэ ступеньки, латхьём удэрэнгири скобка, отпхандём ла и тэрдыём прэ колбанякиро кало прого. Мэ дарандыём тэ
проджяв дурыдыр. 
— Даё, — ту? — пучья дро калыпэ набут шундлы глос. 
— Мэ-э... 
Тато кирныпнаскиро кхандыпэ и варисоса — то смолакиро пхарэс чидя дро шэро. Захачия ягитко набари ягори и прэ мэнта сыкадыя блядво чяворэскиро муй и мурдыя.
— А кон жэ явэла кэ ту? Мэ-э, — ракирдя джювлы, а кокори пэскирэ трупоса припасия прэ мандэ.
Инкэ захачия ягитко, забашадя стекло, и сано сабнытко васт захачкирдя набари лампа.
— Лачё ту миро, — пхэндя джювлы и запыя дро вэнгло, — одой набут учидыр патостыр сыс буґлы пасибнаскири.
Дыкхи палэ лампакири ягори, раклоро прикрэнцындя фитилё, коли ёй расхачёви лыя тэ коптинэл. Лэскиро муёро сыс срьёзно, остронэнакхэскиро, а шувлэ, сыр раклорьятэ, уштэнца, — муёро, чиндло санэ кистяса, дрэван на подгыя кэ адая калы, кинды колбань.
Ёв вздыкхья мохнатонэ якхэнца прэ мандэ и пучья: 
— Маты? 
Лэскири дай, пасёви прэ пэрныца храпиндя.
— Ла трэбинэ тэ росчивэс, — пхэндём мэ.
— На розчив, — пхэндя раклоро и змэкья якха.
А коли мэ лыём тэ стырдав э джювлятыр кинды индырака, ёв тихэс и рэндыткэс пучья:
— Э яг тэ мурдякирав? 
— Ваш со жэ! 
Ёв ничи на пхэндя. Мэ залыёмпэ ласа, сыр гонэса, пхэрдякирдэ яржэса и дрэ залэибэ дыкхьём прэ ластэ: ёв сыс бэшло про пато, тэлэ фэнштра, дро яшшико э грубонэ пхалендыр, прэ савэ сыс чиндло печятнонэ буквэнца:
РАКХИТКЭС 
Т-во Н. Р. и Ко.
Фэнштра сыс прэ учипэ раклорэскирэ псикэса. Телэ ванта тырдынэпэ екх тэлэ екх набарэ полкицы, прэ лэндэ сыс пашлэ коробки э дуганостыр и ягитконэндыр.
Пашыл яшшико, дрэ саво сыс бэшло раклоро, сыс инкэ яшшико учякирдо жолтонэ бумагаса и ґалёв адава яшшико сыс раклорэскэ скаминдэса. Зачюрдыи сабнытка и чёрорэ васта палэ мэн, раклоро дыкхья дрэ фэнштракирэ калэ стёклы.
Розчидём джювля, чюрдыём лакирэ идя про бов, вымордём дро вэнгло васта э глинянонэ чярэстыр и выкхостём лэн дыкхлорэса, пхэндём раклорэскэ:
— Нэ яв састо. 
Ёв подыкхья прэ мандэ и пучья набут шэпэлявэс: 
— Акана — тэ мурдякирав э яг? 
— Сыр камэс.
— А ту — уджяса, на пасёса? 
Ёв протырдыя васторо сыкаибнаса дрэ дакири сторона 
— Ласа. 
— Палсо? пучьём мэ на годьварэс, дивоса. 
— Кокоро джинэс, — пхэндя ёв простэс и потырдыяпэ: инкэ пхэндя: 
— Сарэ пасёна. 
Уладжякирдо мэ обдыкхьёмпэ: дро право мандыр розрадо бов, прэ шостко мэлалэ чярэ тэ пирья, дро вэнгло — пало яшшики — шматы просмолякирдэ шылэстыр, пакля, кашта и коромысло. 
Пашыл мирэ ґэра вытырдыяпэ и ґондякирла жолто
трупо. 
— Можно тэ побэшэс туса? пучьём мэ раклорэстыр. Дыкхи прэ мандэ ёв пхэндя. 
— Ёй акана жыко злоко на просовэлапэ. 
— Тэ ёй мангэ на трэбинэ. 
Прибэстём, збандякири ґэра кэ лэскиро яшшико, мэ роспхэндём, сыр удыкхьём лэскирья да, ками тэ ракирав адава локхэс ваш раклорэскэ:
— Бэстя дрэ блата, гребинэ вастэнца, сыр вёслэнца и багала...
Ёв кэрдя шэрэса засандяпэ блэднонэ улыбкаса, харуви пэскиро дрэван на буґло колын.
— Пал адава, со маты. Ёй и на маты балынэпэ. Са екх, со тыкны...
Акана мэ роздыкхьём лэскирэ якха, — ёнэ, чячё, сыс мохната, лэнгирэ цымблы дрэван длэнга, ёнэ сыс гожэс забандякирдэ. Синевата тени пашлэ сыс тэлэ якха, состыр инкэ блядныдыр сыс биратэскири цыпа, учё чекат, моршшинкаса ангил накх, растрёпана крэнца, рыжа бала. Нашты тэ зачинэс лэскирэ якхэнгири мина и тэ авэс покойнонэса,— мэ барэ пхарипнаса вылыджиём адава странно, наманушытко вздыкхибэ.
— Тутэ со ґэрэнца?
Ёв завозиндяпэ, вылыя шматэндыр шуки ґэрой, сави здэлас прэ кочерыжка и выґаздыя ла вастэса про яшшикоскиро краё
— Окэ савэ ґэра, сарэ дуй адасавэ, самонэ бияныпнастыр. На псирна, на дживэна, а адякэ пэскэ...
— А со адава дро коробкицы?
— Зверильница — пхэндя ёв— лыя ґэрой вастэса, сыр кашт, тходя ла дро шматыцы и шукир пшалыткэс пхэндя: — Камэс сыкавава? Нэ так бэш шукаринькэс. Ту адасаво инкэ и на дыкхьян ни екхвар. 
Ёв выґаздыяпэ про паш шталто и сыгэс пэскирэ дрэван длэнгонэ вастэнца лыя тэ злэл полкэндыр коробки и тэ дэл мангэ екх пало екх.
— Дыкх на откэр — а то упрастана. Притхов ко кан — пошун. Со?
— Шэвелинэпэ кон-то...
— Аи. Адава пауко одой бэшло, фрэнтари. Лэс кхарна барабаншшико...
Лаче якха отджидынэ камлыпнаса, лэскиро сининько муёро сандяпэ. Сыго кэри ловконэ вастэнца и злыи коробки полкэндыр, ёв притховэлас лэн кэ пэскиро кан, отэнчя кэ миро и джидэс роспхэнэлас:
— А адай таракашка, Анисимо хохано, сыр хэладо.
Адава матхин Чиновница, бэнг, савэн сыр ёй, бутыдыр нанэ. Саро дывэс жужжынэ, сарэн кошэла, э да и то пало бала тэрдыя. На матхин — а Чиновница, сави прэ гаса пашыл дживэла. Матхин здэла прэ латэ. А адава — кало таракано, баро хулай, ёв — ничи, нэ матымари и биладжяибнаскиро. Матёла и ползынэ пиро кхэр нанго, мохнато, сыр кало джюкэл. Адай жуко — како Никодимо, мэ лэс прэ грэда ухтылдём, ёв страннико э жуликэндыр савэ, хай прэ кхангири скэдэна, ёв тожэ лубано лакиро, латэ лэн кицы камэс, сыр матхиня, на дыкх со бинакхэскири.
— Ёй тут марла?
— Ёй? Окэ инкэ. Ёй бимиро тэ дживэл на могискирла; ёй лачи, только матымарица, нэ — прэ амари гаса сарэ матымарья. Ёй гожо, джиды сы... Только дрэван матымарица, курва. Мэ лакэ ракирава: пириячь, дылынинько, э бравинта адая тэ пхаравэс, барвалы явэса, а ёй салапэ. Гаджи, — нэ и дылыны. А ёй лачи — окэ просовэлапэ удыкхэса.
Ёв сандяпэ адасавэ лаче сабнаса, со камьяпэ тэ заровэс, тэ ґаздэс годла прэ саро форо барэ, хачкирдэ тангипнастыр кэ ёв. Лэскиро гожо шэроро издрандыя прэ саны мэн, сыр саво-то цвэтко, а якха са бутыдыр хачинэ, ёнэ притырдэнас ман кэ пэ барэ зорьяса.
Шуны лэскиро чяворытко, нэ трашано ракирибэ, мэ прэ мэнта забистравас, кай бэшло, и екхатыр отэнчя дыкхьём бари кхэрэскири фэнштра, тыкны обкэрды блатаса, кало бовэскиро кирло, кучя пакля дро вэнгло, а пашыл порта про шматы, жолто сыр дзэд, джювлякиро — дакиро трупо.
— Лачи зверильница? — пучья раклоро шарибнаса. 
— Дрэван! 
— Бабочки окэ мандэ нанэ, — бабочки и мотыльки. — Тут сыр кхарна?
— Лёнька. 
— Тёзка мангэ. 
— Нэ? А ту саво мануш? 
— Адякэ пэскэ. Нисаво. 
— Нэ хохавэса! Кажно мануш саво-наяви сы, мэ джином. Ту лачё. 
— Можынэла тэ явэл. 
— Мэ дыкхава! И ту сан трашаибнытко. 
— Состыр?
— Мэ ужэ джином! 
Ёв засандяпэ фрэнтонэ сабнаса и дыя якхаса мангэ. 
— А состыр усатаки трашаибнытко? 
— Окэ бэшло манца палодова, со дарэса ратяса тэ джяс. 
— Дыкх, ужэ парнёла прэ гаса. 
— Нэ и джяса... 
— Мэ инкэ явава кэ ту. 
Ёв на патяндыя и прикэри камаибнытка, мохната якха попасия адякэ, а отэнчя пучья:
— Ваш со? 
— Тэ побэшав туса. Ту дрэван лачё. Можно тэ авав? 
— Яв! Кэ амэ сарэ псирна...
Дыя ґондя, ёв пхэндя: 
— Хохавэса. 
— Бахт мангэ, — явава! 
— Нэ, яв. Ту только кэ мэ, а на кэ дай. Прэ балвал ла.
Ту яв манца, — шукир? 
— Шукир.
— Нэ окэ. Ничи со ту баро: тукэ кицы бэрша? 
— Биштэ екхитко. 
— А мангэ дэш тэ дуитко гыя. Мандэ нанэ товаришши, екх э Катькаса. Так ладай марла пало одова, со ёй псирла кэ мэ... Ту чёр?
— На. Соскэ чёр?
— Тутэ дрэван, о муй трашано, шуко, адасавэ накхэса, сыр чёрэндэ. Кэ амэ дуй чёра псирна, екх Сашко дылыно и холямо, а вавир Ваничка, так адава лачё, дёскиро, сыр джюкэл. А тутэ коробкицы сы?
— Янава. 
— Ян! Мэ э дакэ на пхэнава, со ту явэса… 
— Соскэ?.. 
— Адякэ. Ёй радынэпэ, коли о гадже вавир моло явэна. 
Окэ камэл гаджен, цыпа, екх — бида. Ёй — сабнытко раклори, э дай мандэ. Дэшо панджебэршытконаса сфрэнтындя тэ биянэл ман и кокори на джинэл сыр. Ту коли явэса?
— Атася бельвеляса.
— Бельвеляса ёй авэла маты. А ту со кэрэса, коли на чёрэса?
Баварсконэ шутлэса (квасо) тимисякирава. 
— Чячё? Ян стэкла, а? 
— Янава. Нэ, мэ гыём. 
— Джя. Явэса?
— Явава! 
Ёв протырдыя мангэ сарэ дуй длэнга васта, мэ тожэ дуе вастэнца стасадём и потринскирдём адалэ санэ, сарэ шылалэ кокалыцы, и ужэ на дыкхи прэ лэстэ, выгыём прэ грэда, сыр мато.
Парныя злоко, ангил кинды бэрга пхуранэ побандимэ кхэра, издрандыя мурдыи Венера. Э мэлалэ колбанятыр тэлэ кхэрэскирэ ванта дыкхнэ прэ мандэ штарвэнглытконэ якхэнца подвальна фэнштрэнгирэ стёклы и мутна и мэлалэ, сыр матымарискирэ якха. Дрэ урдэн пашэ порта, буґлэс росчюрдыи барэ пирангэ ґэра суто лолэ муескиро гаджё, лэскирэ гэнста жостка чёра дыкхнэ дро болыбэ — дрэ лэндэ сыкадынэ парнэ данда сыкадыя, со гаджё закэри о якха дрэван фрэнтэс салапэ. Подгыя кэ мэ пхуро джюкэл бибалэнгиро про думо, дыкхно, со обхачкирдэ лэс, посунгья мири ґэрой и тихэс, бокхалэс порундя, пхэрдякири миро ило натрэбинэ тангипнаса кэ ёв.
Прэ гасы дрэ лужы, савэ утырдынэпэ пало рат, дыкхно сыс болыбэ — голубо и розово, — адава отражэниё придэлас мэлалэ лужэнгэ танго натрэбимо гожыма, саво хаськирла ило.
Прэ вавир дывэс мэ помангьём мирэ гасакирэ раклорэн тэ ухтылэн жукэн, бабочкэн, киндём дрэ аптека гожа коробкицы и гыём ко Лёнька, заухтылдём пэса дуй стэклы квасо, пряникэ, гудлыпэ и лаче парамэ.
Лёнька прилыя, со мэ яндём барэ радаса, буґлэс откэри лаче якха — дывэсэ ёнэ сыс гожыдыр.
— Дыкх, дыкх — заракирдя ёв, низконэ глосяса, сави на здэлас прэ тыкнэнгири глос — кицы саро притырдыя! Ту, ґалёв, барвало? Сыр жэ адава, — барвало, а уридо на шукир и ракирэса — на сан чёр? Окэ адава коробкицы! Ую-юй, тангэс вастэнца тэ лэс, о васта мандэ нанэ мордэ. Одой кон? Жуко! Сыр медно, дажэ зэлэно, ах ту бэнг... 
— А — выпрастана, тэ урняна? Нэ, уж... 
И екхатыр задыя годла: 
— Даё! Сджя, вымор мангэ васта, — ту подыкх, каґны, со ёв яндя. Адава, — ёв одова, атасятуно бельвелитко, саво притырдыя тут, сыр будочнико, — адава ёв уса. Лэс адякэ жэ Лёнька кхарна...
— Наиста трэбинэ лэскэ тэ пхэнэс, ушундём мэ пал пэстэ на дрэван шундлы странно глос.
Раклоро кэрдя чястэс шэрэса: 
— Наиста тукэ.
Дрэ подвало сыс гэнсто облако сави-то балэнгири пыль пирдал латэ мэ барэ зорьяса роздыкхьём про бов на приґандло шэро, бинакхэскиро джювлякиро муй, лакирэ дандэнгиро блеско, и сабэ, саво нисоса на стхиискирэса.
— Лачё дывэс тукэ.
— Добридень — пхэндя джювлы; лакири накхитко глос накя зоралы, нэ бари и джиды. Дыкхья ёй прэ мандэ прикэриякхаса и, сыр бы сабныткэс.
Лёнька забистырдя ваш мангэ, хая пряникэ, мычиндя, тихэс откэри коробки, цымблы чюрдынэ тень прэ лэскирэ чямья, адалэстыр бутыдыр сыкадыя э синева тэл лэскирэ якха.
Дрэ мэлалэ фэнштрэнгирэ стёклэ дыкхья кхам, тускло, сыр пхурэскиро муй, прэ раклорэскирэ бала пэрлас ковло свэто, о гад прэ Лёнькастэ роскэрдо и мэ удыкхьём сыр пало санэ кокалыцы марлапэ ило приґаздыпнаса цыпа и одова штэто, кай локхэс сякадыя чючи.
Лэскири дай сгыя бовэстыр киндякирдя кхосыбнаскиро и подгыи кэ Лёнька, лыя лэскиро лево васт.
— Упрастандыя, тэрдёв, — упрастандыя, — задыя годла ёв и сарэ шталтоса закрэнцындяпэ дро яшшико, розчюрдыя тэл пэстэ шматы, роскэрдя синя замулынэ ґэра. Джювлы сандяпэ и тожэ дыя годла:
— Ухтыл лэс.
А ухтылы жукос, чёдя лэс пэскэ про васт обдыкхья лэс сыгонэ якхэнца, саво васильковонэ цвэтоса, пхэндя мангэ, сыр бы ґара ман джиндя:
— Адасавэн — бут.
— На затасав, пхэндя лачё чяво. — Ёй екхвар маты бэстя прэ мири зверильница, так адакицы потасадя...
— А ту забистыр пало одова, рада мири. 
— Мэ ужэ гарадём, гарадём... 
— Мэ тукэ кокори ухтылдём отэнчя лэн. 
— Ухтылдян! Одолэ сыс сыклякирдэ, савэн ту затасадян, дылынинько ту сан! Мэ лэн, савэ мурдёна, тэлэ бов гаравава, выползынава и гаравава, одой мандэ кладбишше... Джинэс, — сыс мандэ пауко, Минька, адасаво, сыр э дакиро лубано, саво дрэ бэшыбэ, грубинько адасаво... 
— Ах, ту, рада мири, — пхэндя джювлы. И гладиндя чяворэскирэ крэнца бала тыкнэ вастэса, тупонэ ангуштенца, отэнчя дыя ман вастэса и пучья сабнытконэ якхэнца:
— Лачё чяво? Якхорья савэ, а?
— Ту лэ екх якх, а о ґэра отдэ, — пхэндя Лёнька, сабнаса, а кокоро розродыя жукос. — Саво... Саструно!
Грубо. Даё, ёв прэ монахостэ здэла, прэ одолэстэ, савэскэ ту лесница кхудян — рипирэса?
— Нэ сыр жэ! 
Ёй лыя тэ роспхэнэл мангэ, ракирдя и сандяпэ: 
— Адава дыкхэс, явья екхвар кэ амэ екх монахо, баро адасаво тэ пучела: «Могискирэса ту, паклюжница, тэ спхандэс мангэ лестница шылэндыр? А мэ николи на шундём ваш адасавы лестницы; на ракирава, на скэрава мэ.
«Так мэ тут, ракирла высыклякирава». Роскэрдя э ряса, а лэстэ саро пэр нагрубонэ шылэса окрэнцындло, — длэнго шыло тэ зорало. Высыклякирдя. Кхувава мэ, а кокори дыём дума: ваш со адава лэскэ? На скэдыяпэ ли ёв кхангири тэ обчёрэл? Ёй засандяпэ, облыи чявэс пало псикэ камаибнаса. 
— Ой, и придуминэна жэ! Явья ёв дро сроко мэ и ракирава, — коли адава тукэ ваш чёри, так мэ тукэ на отдава. А ёв салапэ фрэнтэс адякэ «На, хачита, адава пирдал ванта тэ пириджяс, а амэндэ ванта учи, бари, а амэ мануша грэхитка, а грэхо пало ванта дживэла — полыян ли?» Нэ мэ полыём: адава лэскэ, собы пиро ратя ко гаджя тэ псирэс. Сандямпэ амэ лэса, сандямпэ...
— Уж ту мандэ тэ саспэ дрэван камэс, — пхэндя раклоро адасавэ глосяса, сыр пхурыдыро. А окэ пибнаскиро тховэсас.
— Так сахари амэндэ нанэ. 
— Джя, кин!.. 
— И ловэ нанэ. 
— Ой ту, матымарица. Лэстыр окэ лэ... 
Ёв рисия кэ мэ:
— Тутэ сы ловэ?
Мэ дыём джювлякэ ловэ, ёй джидэс ухтя прэ ґэра, злыя бовэстыр набаро пибнаскиро, збандякирдо, мэлало и выгыя пало удэра гиляса тэло накх пэскэ.
— Даё, задыя годла дрэ шпэра лакэ чяво,— Вымор э фэнштра, ничи на дыкхава мэ. — Лачи гаджёри, мэ тукэ пхэнава. Ракирдя ёв, росчёви пиро полкицы коробкицы насекомонэнца. Пачкицы картоностыр сыс убладэ про корфини, савэ сыс вмардэ машкир кирпичи. — Бутярица... Сыр лэла э пакля тэ тырдэл, адякэ мэр, — адасави пыль ґаздэла. Мэ дава годла: даё, вылыджя ту ман прэ грэда, мэрава мэ адай. А ёй подужакир, ракирла, а то мангэ битыро скучно явэла. Камэла ёй ман тэ и саро. Тырдэла и багала, гиля ёй джинэл тысэнцо!
Гожэс дыкхи дрэван лаче якхэнца, выґаздыи гэнста брови, ёв забагандя хриплонэ альтовонэ глосяса.
Окэ Арина прэ порныца пашлы...
Пошуны набут мэ пхэндём:
— Дрэван налачи гилы.
— Ёнэ сарэ адасавэ, джиндлэс пхэндя Лёнька и екхатыр ґаздыя шэро. Шунэса э музыка явья. Нэ-ка сыгыдыр ґаздэ ман...
Мэ ґаздыём лэскирэ локхэ кокалыцы учидэ дрэ серо саны цыпа, сыр дрэ гоно, ёв барэ жадностяса утходя шэро дрэ откэрды фэнштра и замыя, а лэскирэ шукэ ґэра бизорьякиро болтындлэпэ паш ванта. Прэ грэда холямэс башадя шарманка, вычюрдыи савэ-то мелодии радаса дыя годла раклоро, подбашэлас о джюкэл. Лёнька шундя адая гилы и тихэс пирдал данда подбагандя лакэ.
Э пыль дро подвало упасияпэ, ачья святло. Ангил дакири пасибнаскири убладэ сыс састытка мардэ.
Мусэра про шостко сыс тэрдэ на мордэ, прэ саро пашлы сыс гэнсто пылякиро слоё, нэ бутыдыр сарэстыр ла сыс дрэ вэнглы прэ паутина, сави убладыя мэлалэ шматэнца. Лёнькаскиро джиибэ здэлас прэ колбань, ваш мэл и чёрорипэ битангипнаскиро гыя дро якха адалэ колбанятыр. 
Загудиндя о пибнаскиро, шарманка сыр бы здарандыя лэстыр, екхатыр ачья штыл, конэскири-то глос задыя годла:
— Аври адатхыр. 
— Злэ, — пхэндя Лёнька, дыи ґондя, — протрадынэ.
Мэ тходём лэс дро яшшико, а ёв скэдыя чекат бриндэнца, тхиискирдя колын вастэнца ракхиткэс на дрэ сари зор кашлиндя:
— Дукхала колыноро мандэ, длугэс тэ дыхинав лаче фаноса на шукар мангэ. Шун, — ту бэнгэн дыкхьян?
— На.
— И мэ на дыкхьём. Мэ ратяса уса тэло бов дыкхава — на сыкавэнапэ ли? На сыкадёна. Бэнга прэ кладбишши лыджянапэ — чячё?
— А палсо тукэ лэн?
— Камам тэ подыкхав. А коли екхатыр екх бэнг лачё?
Катька дыкхья бэнгэс дрэ погребо, — трашандыя. А мэ даранэстыр на дарава.
Закэри о ґэра шматэнца ракирдя:
— Мэ дрэван камам, — трашанэ сунэ камам, — окэ екхвар дыкхьем дрэво, так ёв корненца упрэ бария, листэнца пиро пхув, а о корни дро небо утырдынэпэ. Так мэ дажэ кхамлыём саро и устём э страхатыр. А то — э да дыкхьём: пашлы нанги, а о джюкэл о пэр лакэ выхала, выдандырла котэроро и вычюнгардэла, выдандырла котэроро и вычюнгардэла. А то о кхэр амаро екхатыр встринскирдяпэ и гыя пиро гаса, джяла и э удэрэнца марла и фэнштрэнца, а пал лэстэ э чиновницакири мыца прастала.
Ев сыр шылалыпнастыр полыджия шукэ псикорэнца, лыя гудлыпнаскири, розрискирдя цвэтытко бумажка и шукаринькэс роскэри ла тходя прэ фэнштра. Мэ адалэ бумагатыр кэрава со на яви лачинько. А то Катькакэ отдава. Ёй тожэ камэл лачипэ: стёклушки, черепкицы, бумажки, саро. А, шунка, коли тараканос тэ чяравэс тэ тэ чяравэс, так выбарьела ёв сыр грай? Сыс дыкхно, со ёв патяла адалэскэ; мэ пхэндём:
— Коли шукир тэ чяравэс — выбарьёла.
— Нэ, чячё, — рада задыя годла ёв. — А дай, дылынинько салапэ.
И ёв пхэндя налачё лав, саво сыс дукхано вашэ джювлякэ.
— Дылыны ёй. Мыца можно сыгэс тэ росчяравэс жыко грай — чячё?
— А со жэ? Можно! 
— Эх, чяраибэ нанэ мандэ. А сыс бы миштэс. 
Ёв саро заиздрандыя одолэ зорьякирибнастыр, савэса притасадя васта кэ колын.
— Матхя урнянас барэ, сыр джюкэла. А прэ тараканэндэ можно явэлас о бара тэ лыджяс. Коли ёв баро, — сыр грай, так ёв зорало. Чячё?
— Только окэ о вэнцы лэндэ... 
— Вэнцы на помешынэна, ёнэ сыр цунгля явэна. 
Или — пауко потырдэлапэ, — баро, сыр — кон? Пауко — на барыдыр мыцатыр а то трашано. Нанэ мандэ ґэра, а то мэ буты кэравас и сари пэскири зверильница розчярававас. Тимисякиравас, отэнчя кинавас бы дакэ кхэр дрэ фэлда. Ту дрэ фэлда санас?
— Сомас, сыр жэ! 
— Роспхэн, сави ёй, а? 
Мэ лыём тэ роспхэнав лэскэ ваш фэлды, лэнги, ёв шундя на пиримари, лэскирэ якхэ лынэ тэ змэкэнпэ, а о муёро тэ откэрпэ, хай раклоро лыя тэ засовэл. Дыкхи адава, мэ лыём тэ ракирав тихэс, нэ авья лэскири дай пибнаскирэса дро васта, тэлэ пхак латэ сыс бумажно гоноро, пало брэк стэкла бравинта.
— Окэ и мэ.
— Дыкхэс, сыр — дыя ґондя раклоро, буґлэс роскэри якха. Ничи нанэ, екх чяр тэ цвэты. Даё ту окэ бы латхэсас урдэноро, тэ слыджясас бы ман дрэ зэлэно фелда. А то вытырдава ґэра и на удыкхава ни екхвар. Цыпа, ту даё, чячё, — тангипнаса проракирдя ёв.
Дай камлыткэс пхэндя лэскэ:
— А ту на кошпэ, на трэбинэ. Ту инкэ тыкно...
— На кошпэ. Тукэ шукир, псирэса, карик камэс, са екх со джюкэл. Ту бахталы... Шун-ка пхэндя ёв мангэ, — адава о дэвэл кэрдя фэлда?
— Ґалёв со. 
— А палсо?
— Собы тэ гулинэн манушэнгэ.
— Жужы фэлда, — пхэндя раклоро бизвукитконэ, сабнаса прэ екх ушта, и ды[я] ґондя. Мэ лавас одорик зверильница и сарэн вымэкавас лэн, — псирэн, кхэритка! А — шун-ка! дэвлэс кай кэрна, — дрэ богадельня?
Лэскири дай ґаздыя визготыма и дыяпэ прэ пасибнаскири годласа:
— А соб ту... о дэвлалэ! Рада ту, мири. Тэ о дэвлэс макхибнарья розчинэна прэ пхал... ай, сабэ мро чёрорушка...
Лёнька сабныткэс и камлэс подыкхья прэ латэ, нэ мэлалэс выкостяпэ.
— Хэтадёла сыр тыкнинько. Камэл жэ тэ салпэ. И вавир моло мэкья кошыбэ.
— Мэ сал, — пхэндём мэ. Адава ничи, ту на холясов.
— На, нанэ холы, пхэндя Лёнька. Мэ прэ латэ холясовава только коли ёй э фэнштра на морла; мангава, мангава: вымор о фэнштры, мэ свэто дэвлэскиро на дыкхава, а ёй уса забистрэла...
Джювлы сабнаса мордя мусэра и дыя мангэ голубонэ светлонэ якхаса.
— Лачи мандэ рада? Кобы на ёв — утасадёвавас бы ґара. Бахт мангэ. Утасадёвавас бы...
Ракирдя ёй радаса про муй.
Ленька екхатыр пучья мандыр: 
— Ту дылыно? 
— На джином. А со? 
— Дай ракирла — дылыно.
— Так мэ ведь состыр? — проракирдя джювлы, биладжяипнаскиро про муй. — Яндя э гасатыр матэ гаджя утходя ла тэ совэл, а — кокоро угыя, окэ тукэ. Мэ адава на дрэ холы пхэндём. А ту екхатыр тэ пиридэс, окэ саво...
Ёй ракирдя адякэ жэ сыр чяворо, ракирибэ лакиро здэлас прэ раклорэскиро ракирибэ. Якха латэ сыс чяворытка — адалэстыр инкэ бутыдыр трашано сыкадыя бинакхэскиро муй, приґаздынэ уштэса и откэрдэ дандэнца.
— Нэ ласа драб тэ пьяс, — пхэндя ёй радаса.
Пибнаскиро тэрдо сыс про яшшико пашыл Лёнькастэ, пароскири струйка выгыя тэлэ збандякирдэ крышкатыр и обдэлас лэскиро псико. Ёв подтховэлас тэл латэ васторо, и коли васторо кэрласпэ киндо паростыр, закэрлас якха думаса ваш со-то и выкхосэлас бала.
— Выбарьёвава — ракирдя ёв, кэрла дай мангэ урдэноро, лава пиро гасы тэ ползынав, тэ мангав, кон со дэла. Сыр вымангава, адякэ потырдавапэ дрэ жужы фэлда. А одой лагери тэ биладжяипнытка хэладэ тэ матэ гадже.
— Хохавэса тэрдякирдя ла Лёнька холяса. — Пуч-ка лэс, сави ёй, ёв ла дыкхья.
— А мэ на дыкхьём? 
— Маты-то! 
Ёнэ лынэ хачкирдэ пиримарибнаса екх екхэс тэ ракирэн сыр чяворэ, а про кхэр ужэ таты бельвель явья, дрэ лоло болыбэ тэрдо сыс гэнсто сизо облако. Дрэ подвало ачья кало.
Раклоро выпия тахтай драб, вздыкхья прэ мандэ, прэ датэ и пхэндя:
— Похаём, попиём, акана тэ совав закамьём, бахт мангэ...
— И сов, — пхэндя лэскэ дай. 
— А ёв — уджяла! Ту уджяса? 
— Нандырша, мэ лэс на мэкава, — пхэндя джювлы, ёй толкиндя ман чянгаса. 
— На уджя, — поманьгя Лёнька, закэрдя якха и гудлэс потырдыяпэ, запыя про яшшикэ. Отэнчя екхатыр приґаздыя о шэро и пхэндя дакэ савэ-то тангимаса:
— Нэ окэ, выджясас бы пал лэстэ пало ром, крэнцынэсапэ сыр ваврэ гаджя, а то са путынэсапэ ивья конэса попэрлапэ... Только марна... А ёв дёскиро.
— Сов, джин, — тихэс пхэндя джювлы, збандёви прэ тахтай.
— Ёв барвало...
Екх мэнта джювлы сыс бэшлы на ракири, тырдыи драб пхарэс уштэнца, отэнчя пхэндя мангэ, сыр ґара джиндлэскэ:
Окэ адякэ амэ и дживаса тихэс, мэ тэ ёв, а бутыдыр никонэс. Кошэна ман прэ грэда — розмэклы. А со жэ? Мангэ тэ ладжяв нанэ конэстыр. Кэ адава дыкхэса, сыр мэ муесэ хаськирды? Кажнонэскэ екхатыр дыкхно ваш со мэ сом. Окэ засутя чяворо, рада мири. Лачё чяворо мандэ?
— Аи. Дрэван! 
— На змэкава якх пэскири лэстыр. Годявэр дрэван.
— Мудрецо.
— Одова то и сы. О дад лэстэ — рай сыс, пхуроро.
Адава, сыр лан кхарна? О конторы лэндэ, — Ах, ту. Бумаги чинэна? 
— Нотариусо?
— Окэ, аи-аи, адякэ. Камло сыс пхуроро... 
Ласково, камья ман, мэ бутярняса лэстэ джиндём. 
Ёй приучякирдя шматэнца нангэ чяворэскирэ ґэрорья, поправиндя тэло шэро, заракирдя инкэ, локхэс адякэ: 
— Екхатыр мыя ратяса, мэ только со угыём лэстыр, а ёв сы-ыр дэлапэ дро пато, — токо и джиибэ. Тумэ шутлэса тимисякирна? 
— Шутлэса. 
— Пэстыр?
— Э хуластыр. 
Ёй подгыя кэ мэ ракири:
— Тумэ мандыр, тэрно мануш, на дарэн, акана мэ ужэ на сом насвалы, пучен конэстыр камэн прэ гаса, сарэ джинэн. 
— Мэ на дарава.
Чёви прэ чянг мангэ тыкно васт стхиимэ цыпаса про ангуштя и обпхагирдэ наенца, ёй ракирдя мангэ камлэс: — Дрэван бари тимин дава тумэнгэ палэ Лёнькастэ, свэнко лэскэ ададывэс. Шукир адава кэрдэ тумэ. 
— Трэбинэ мангэ тэ джяв, — пхэндём мэ.
— Карик? — удивисалыя и пучья ёй.
— Рэндо сы.
— Аченпэ. 
— На могискирава...
Ёй подыкхья прэ чявэстэ, отэнчя дрэ фэнштра, про болыбэ и пхэндя нашундлэс:
— А то аченпэ. Мэ муй дыкхлэса приучякирава... Камэлапэ мангэ палэ чявэстэ тэ отплэскирав тумэнгэ. Мэ закэравапэ, а? 
Ёй ракирдя дрэван манушварэс, — адякэ камэл, адасавэ лаче дёса. И якха лакирэ — чяворытка якха про бинакхитко муй сандлэпэ на сыр чяёрьятэ, а сыр барвалэ манушэстэ, савэстэ сы соса тэ отплэскирэс.
— Даё, — екхатыр задыя годла раклоро, джяна. Даё жэ... джя-а...
— Дрэ сунэ дыкхэла, — пхэндя ёй мангэ и збандия ангил чявэстэ.
Мэ выгыём прэ грэда и думаса тэрдыём — откэрдэ подвалоскирэ фэнштратыр чидяпэ прэ грэда накхитко гилы, дай баюкиндя чявэс.
Дрэ гилы сыс савэ-то нэвэ лава:
— Явэна Мордастякирэ страсти, 
Янэна пэса биды;
Янэна ёнэ биды.
Порискирна ило про части. 
Ай бида, ай бида.
Карик гаравэса, карик?
Мэ сыгэс гыём кхэрэстыр, стасадём о данда, собы тэ на заровав.