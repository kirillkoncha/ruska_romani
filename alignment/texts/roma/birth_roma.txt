МАНУШЭСКИРО БИЯНЫПЭ
Адава сыс дро 92 бокхало бэрш, машкир Сухумо и Очемчиро, прэ рэка Кодор, надур марёстыр — пирдал святло рэкакиро шумо шукар шундло кашуко морёскиро плеско. 
Осень. Дрэ парны Кодороскири пена крэнцындлэпэ жолта лавровишнякирэ листэ, сыр тыкнинька лососи. Мэ бэшло сомас про бара ангил рэка и думискирдём, со, ґалёв, чяйки и бакланы прилэна листэ пало маче и обхохавэнапэ, окэ пал одова ёнэ адякэ и дэна годлы, адай про право, пало дрэвы, кай плескинэпэ морё.
Каштаны ангил мандэ укэдынэ сувнакаса, пашыл мирэ ґэра бут листы, савэ сыс сыр отчингирдэ ладони конэскирэ-то вастэндыр. Грабоскирэ ветки прэ адава брэго ужэ нангэ и сы убладэ дро фано, сыр розрискирды сеть, дрэ латэ хай ухтэла жолто-лоло бэргитко дятло, марла калэ нэкхэса пирэ дрэвоскири цыпа, вытырдэла насекомонэн, а фрэнта синицы и сиза поползни хана лэн.
Мандыр дрэ лево строна, пиро бэргэнгирэ упралыпэна убладынэ тхувитка тучи, лэндыр джяна тени пиро зэлэна скаты, кай барьёла мулытко дрэво самшыто, а дро пхуранэ букоскирэ и липакирэ дуплы можно тэ латхэс маты ягвин, сави дрэ пхурано времё хаськирдя было Помпеёскирэ хэладэн пэскирэ матэ гудлыпнаса и зрадя ґэрэндыр саро римлянэнгиро саструно легионо. Бырля кэрна лэс лавровонэ цвэтэндыр и азалиятыр, и мануша выкэдэна дуплостыр и хана макхи лэса саны мариклы пшэничнонэ яржэстыр.
Адалэса мэ и залавапэ бэшы прэ бар тэло каштанэ, дрэван роздандырдо холямэ бырленца, — чидём марытка котэра дрэ пирори, пхэрды ягвинэса и хаём дыкхи сыр ленивэс кхэлдя кхино осенякиро кхам.
Осеняса про Кавказо, сыр дрэ барвалы кхангири, сави кэрдэ барэ мудрецэ — ёнэ жэ и барэ грэхитка, кэрдэ, соб тэ згаравэн зорконэ якхэндыр пэскиро прогыно, ёнэ кэрдэ адая буґлы кхангири сувнакатыр, бирюзатыр, изумрудэндыр, розубладэ пиро бэрги сама лаче ковры, сыдэ пхарэса тюркменэндэ дро Самаркандо, дрэ Шэмахо, отлынэ сарэ свэтостыр и саро — слыджинэ адарик прэ кхамэскирэ якха, сыр бы ками тэ пхэнэн лэскэ:
— Тыро — тырэндыр — тукэ.
...Мэ дыкхава, сыр длэнгонэ чёрэнгирэ сыва великанэ барэ чяворытконэ якхэнца змэкэнапэ бэргэндыр и укэдэна пхув, сеинэна битангипнаскиро разноцвэтна барвалыпэна, учякирна бэргитка упралыпэна грубонэ руповонэ пластэнца, а лэнгирэ уступы джидонэ разнодрэвэнгирэ тканяса и дрэван гожо тэрдёла тэл лэнгирэ васта адая пхув.
Дрэван шукир тэ явэс прэ пхув манушэса, кицы миштыпэ дыкхэса, сыр марлапэ ило дрэ адава гожыма.
Нэ пораса сы пхарэс, саро колын пхэрдякирлапэ хачкирдэ холяса и э мэнькаса барэ зорьяса тырдэла илэстыр о рат, нэ адава на постоянно, тэ и э кхамэскэ на шукар тэ дыкхэл прэ манушэндэ: адякэ ёв бут кэрдя ваш лэнгэ, а на удынэпэ манушорэ...
Чячё, сы бут и лачё, нэ лэн трэби тэ пирикэрэс или фэдыр тэ кэрэс нэвэнца.
...Ангил дрэвэнгирэ кустэ, мандыр дро лево джяна калэ шэрэ, дрэ морёскиро шумо и рэкакиро клокотыма набут шундлэ манушэнгирэ глося — адава «бокхалэ» джяна прэ буты дрэ Очемчиры Сухумостыр, кай кэрдэ ёнэ дром.
Мэ джином лэн — орловска, кхэтанэ лэнца бутякирдём и кхэтанэ розгиндёмпэ атася; угыём мэ ґарыдыр лэндыр, дрэ рат, соб тэ явав кэ кхамэскиро взгыибэ прэ морёскиро брэго.
Штар гадже и буглэмоскири гаджи тэрны, пхари, росшувлымэ ко накх пэрэса, трашанэс вылучкирдэ якхэнца. Мэ дыкхава ангил кусты лакиро шэро, дро жолто дыкхло, ёй кунинэпэ, сыр цветушшё самбури (подсолнухо) тэлэ балвал. Дрэ Сухумо латэ мыя ром — обхаяпэ муренца. Мэ джиндём дро бараки машкир адалэ манушэндэ: пиро лачё русско присыкляибэ ёнэ ракирдэ ваш пэскиро налачё джиибэ адякэ бут и шундлэс, Со ґалёв, лэнгиро танго ракирибэ шундло сыс пало пандж вэрсты. 
Адалэ мануша ростасадэ пэскирэ хасинэ джиибнаса, саво срискирдя лэн пэскирэ, кхинэ набияныпнаскирэ пхувьятыр, и сыр балвал шукэ осенякирэ листы залыджия адарик, дрэ наджиндлы ваш лэнгэ барвалы природа — корьякирдя лэн, а пхари буты примардя адалэ манушэн.
Ёнэ дыкхнэ прэ саро адава нашадэ якхэнца и ракирдэ: 
— Окэ пхув... 
— Адякэ и пиринэ латыр. 
— Чячё... а усатаки, — баруны пхув...
— Налачи пхув, трэби тэ пхэнэс...
И взрипирдэ палэ Граснякиро ложко, Шуко гоно, киндинько, ваш пэскирэ родна штэты, кай кажно жмэня пхув сыс лэнгирэ дадэнгирэ прахоса, и саро рипирдо, джиндло, куч — обчидо лэнгирэ кхамлыпнаса.
Сыс адай лэнца инкэ екх гаджи — учи, прямо, плоско сыр пхал грастанэ жандэнца и калэ, сыр вангара бангэ якхэнца.
Бэльвеленца ёй кхэтанэ одоляса, со дрэ жолто дыкхло уджялас пало барако, и бэшы одой про шшебнё, чеви чямья про васт, збандякири шэро, багандя уче холямэ глосяса:
Папо погосто... 
Дрэ зэлэна кусты — 
Про прахо... 
Росчёвава мэ парно дыкхло... 
На ужакиравапэ ли... 
мэ дрэван камлэс... 
Явэла камло... 
Збандякирава лэскэ шэро...
Жолто сыс штыл, збандякири мэн и роздыкхи пэскиро пэр, а вавир моло ленивэс подбагалас, гэнстонэ муршканэ глосяса и рундлэ лавэнца:
Ой-тэ камло... 
Ой мро, куч камлоро... 
Нанэ судьба мангэ... 
Бутыдыр тэ дыкхав тут...
Дрэ калы душно рат адалэ роибнаскирэ глося рискирнас палэ кэ шылалэ, ивитка фэлды, метеленгиро визготыма и дуратуно рувэнгиро годлыпэ. 
Отэнчя бангэякхэнгири гаджи занасвалыя и ла отлыджинэ дро форо про лыджяибнытка похтанэстыр — ёй тринскирдяпэ дрэ лэндэ и мычиндя, сыр бы добагалас пэскири гилы пало погосто и прахо.
Мэ похаём, закэрдём листэнца ягвин дрэ пирори, запхандём гоноро и гыём пирэ шпэра угынэ манушэнгэ, мари кизилевонэ кхияса пиро зоралы дромэскири пхув.
Окэ мэ и про набаро дроморо; правонэ стронатыр кунинэпэ гэнсто синё морё, сыр надыкхлэ столяры шулавэна тысэнцэ фуганкэнца — парны стружка шуршыпнаса прастала про брэго; адава ла пиридэла балвал таты и кхандуны, сыр зорало джювлякиро дыханиё. Турецко фелюга джяла дро Сухумо розмэки парусо, розпхурдэла пэскирэ чямья сыр сухумско инжэнеро.
...Тэ джяс — локхо, сыр урняса дро фано. Лаче думы лыджяна дрэ годы тихо хороводо; — адава хороводо дро ди — сыр парнэ гребни про морё, ёнэ упрал, а одой, дро хорипэ тихэс джяна святла тэрнэнгирэ надежды сыр руповэ маче дрэ морёскиро хорипэ.
Дром лыджяла ко морё, ёв поджяла ко прахо, карик, выпрастана волнэ — кустэнгэ камэлапэ тэ подыкхэн дро муй волнакэ, ёнэ бандёна пирдал дром, сыр хай мангэнапэ панескирэ простороскэ.
Балвал запхурдыя брэгэндыр — авэла бришынд.
...Набаро годлыпэ дро кусты, манушэскиро годлыпэ, сэмэнцыткэс встринскирдя ди.
Роскэри кусты, дыкхава— упириндяпэ думэса дро пэгэндытко дрэво, бэшлы адая гаджи дро жолто дыкхло, шэро змэкло про псико, муй дрэван откэрдо, якха выухтнэ чекатэстыр и бигодякирэ: а ёй рикирла васта про баро пэр и адякэ дрэван трашанэс втырдэла дрэ пэстэ фано, со саро пэр кунинэпэ, а гаджи пририкирла лэс вастэнца, кашукэс годлэла и сыкавэла пэскирэ руванэ данда. 
— Со — мардэ? — пучьём мэ, збандёви кэ ёй. Ёй тринскирла сыр матхин пирангэ ґэрэнца дро прахо и хрипинэ:
— Уджя-а... биладжяипнаскиро... уджя...
Мэ полыём дрэ со рэндо — адава мэ ужэ дыкхьём екхвар — страшандыём отпрастандыём палэ, а гаджи шундлэс зарундя, лакирэ якхэндыр пиро багрово муй прастандынэ ясва.
Адава рискирдя ман кэ ёй, мэ счюрдыём прэ пхув гоно, пирори, зарадём ла думэса прэ пхув и камьём лакэ тэ збандякирав дро чянга о ґэра — ёй оттрадыя ман мэки вастэнца дро муй и колын, порисия и сыр рыч гыя про чянга и васта и дро кусты:
— Чюритко... бэнг...
Подпхадинэ васта, ёй пыя муеса дрэ пхув и отэнчя зарундя судорогэнца вытырдыи ґэра.
Дро розхачкирибэ мэ екхатыр зрипирдём саро, со джиндём пиро адава рэндо, мэ пиририскирдём ла про думо, збандякирдём ґэра — латэ ужэ выгыя пашплодно пузыре.
— Пасёв, екхатыр биянэса... прастандыём ко морё, закасындём бая, вымордём васта и — ачьём састыпнэскирэса.
Гаджи крэнцындяпэ сыр берёста прэ яг, мардя вастэнца пашыл пэстэ пирэ пхув и вырискирдя чяр, уса камья тэ затховэл ласа пэскирэ зявы, обмакхья пхувьяса трашано на манушано муй диконэ ратунэ якхэнца, а о пузырё ужэ прорискирдалыя и сыкадыяпэ чяворэскиро шэроро — мэ банго сомас тэ зрикирав лакирэ ґэрэнгирэ судороги и тэ дыкхав, собы ёй тэ на тховэл дрэ пэскиро збандякирдо муй э чяр.
Амэ набут костям екх екхэс, ёй пирдал данда, мэ — на шундлэс, ёй дукхатыр и, ґалёв ладжяипнастыр, мэ — барэ тангипнастыр кэ ёй.
— Дэ-эвлалэ — хрипинэ ёй, лакирэ ушта задандырдэ и дрэ пена, а якхэндыр, савэ сыр бы екхатыр выхачинэ про кхам, уса прастана адалэ ясва, барэ дакирэ дукхатыр, и саро лакиро трупо пхадёла про дуй чясти.
— Уджя-а ту, бэнг...
Бизорьякирэ выбиладэ вастэнца ёй уса оттрадэла ман, мэ мангипнаса ракирава:
— Дылыны, биян, джин, сыгыдыр.
Дрэван бари мэнька лэла тэ дыкхэс прэ латэ, и сыкадёлапэ, со лакирэ ясва брызгиндлэ дрэ мирэ якха, ило стасадо тангипнаса тэ дэс годла, и мэ годлава:
— Нэ, сыгыдыр!
И окэ прэ васта мандэ мануш — лоло. Хоть и пирдал ясва, нэ мэ дыкхава — ёв саро лоло и холясола про свэто, марлапэ... и гэнстэс годлэла, надыкхи прэ одова, со инкэ спхандло даса. Якха лэстэ голуба, накх про муй сабныткэс ростасадо, ушта шэвилинэнапэ и тырдэна:
— Я-а... я-а...
Адасаво скользко — одова и дыкх вымэкава вастэндыр, мэ тэрдо про чянга, дыкхава прэ лэстэ, савапэ, — ило барьёла дыкхи прэ лэстэ. И — забистырдём, со трэбинэ тэ кэрав...
— Чин...— набут шундлэс ракирла дай, якха латэ закэрдэ, муй пошутия, ёв пхувитко, сыр мулятэ, а синя ушта чють ракирна:
— Чюрьяса... пиричин...
Чюри мандэ чёрдэ дро барако — мэ пиридандырава пуповина, чяворо годлэла орловсконэ басоса, а дай салапэ: мэ дыкхава, сыр шукар хачёна лакирэ якха синёнэ ягаса — кало васт родэла дро идя кисык, и ратунэ здандырдэ ушта ракирна:
— Н-на… зор... кустыкори кисык.... тэ пирипхандэс пупкицо...
Дорэстём кустыкори, пирипхандём, ёй — салапэ, тэ адякэ шукар, со мэ корьёвава адалэ сабнастыр.
— Нэ здровёв, а мэ джява, выморава лэс...
Ёй трашанэс ракирла:
— Дыкх — на умэк... дыкх жэ...
Адава моло мануш нисостыр на дарла: ёв стасадя васт и годлэла, сыр бы выкхарла пэса про марибэ: 
— Я-а... я-а... 
— Ту, ту! Яв пшала, зоралыдыр, а то пэскирэ екхатыр шэро срискирна... 
Ёв дрэван бари ґаздыя годла, коли лэс обдыя пэрво морёскири волна; отэнчя, коли мэ лыём тэ морав лэскэ колын и думо. Ёв закэрдя якха, замардяпэ, а волны екх палэ екхатэ обчидэ лэс.
— Дэ годлы орловско. Дэ годлы дрэ сарэ локхэ…
Коли амэ лэса рисиям кэ дай, ёй пашлы сыс закэрдэ якхэнца, дандыри ушта дукхатыр пало адава, со выгынэ последы, нэ на дыкхи прэ адава пирдал мэнькитка годлыпэна мэ шундём лакиро ракирибэ:
— Дэ... дэ лэс... 
— Подужакирла.  
— Дэ-ка... 
И тринскирдэ бизорьякирэ вастэнца ёй роскэрдя прэ колын о идя. Мэ помогискирдём тэ вылав лакэ о чючя заготовиндлэ природаса ваш бишэ чяворэнгэ, причидём ко тато лакиро трупо бидытконэ орловцос, ёв екхатыр саро полыя и ачья штыл.
— Свэнто-жужы,— ракирдя дай и пиричидя лэскиро шэро пиро гоно екхэ пашварэса про вавир.
И екхатыр ґаздыи годла ачья штыл, отэнчя откэрдэпэ адалэ дрэван лаче якха — свэнта дакирэ якха, синя, ёнэ дыкхэна дро болыбэ, дрэ лэндэ хачёла рада: ґаздыи пхаро васт, э дай чивэла трушыл дрэ пэстэ и прэ чяворэстэ...
— Слава тукэ, жужы-свэнто дай дэвлэскири... ах... слава тукэ..
Якха мурдынэ, пропынэ, ёй длэнгэс на ракирла, отэнчя пхэндя:
— Чяво, роспхандэ миро гоно...
Роспхандём, ёй вздыкхья прэ мандэ, засандяпэ тихэс и сладкэс, хай, отлыджия набут.
— Отджя-ка... 
— Ту дрэван на возинпэ... 
— Нэ, нэ... отждя... 
Отгыем набут дрэ кусты. Ило, хай кхиныя, а дрэ колын багана савэ-то лаче чириклэ — адава кхэтанэ морёскирэ плескоса — адякэ шукар, со могискирдём бэрги тэ шунав.
Кай то надур журчинэ ручьё — хай чяя роспхэнэна екх екхакэ пал пэскирэндэ камаибнытканэндэ. Ангил кусты ґаздыяпэ шэро дрэ жолто дыкхло ужэ подпхандло сыр трэбинэ.
— Эй, эй адава ту, пшал, подужакир тэ возинэспэ.
Рикири вастэса пало кусто, ёй бэшлы сыс сыр выпины, биратэскиро дро серо муй, барэ пропынэ якхэнца и ракирдя:
— Дыкх — сыр суто...
Суто ёв сыс шукар, нэ на фэдыр ваврэ чяворэндыр, а коли и исыс разница так дрэ одова: ёв пашло сыс прэ кучя осенякирэ листы — савэ на барьёна дрэ орловско губерния.
— Ту адай пасёсас?..
— На-а — пхэндя ёй и полыджия шэрэса, — мангэ тэ прикэдавпэ трэбинэ, тэ джяв дрэ адалэ сама...
— Дрэ Очемчиры? 
— Аи. Амарэ, ґалёв, кицы вэрсты угынэ... 
— Тэ тукэ нашты тэ джяс? 
— А масхари помогискирла... Нэ коли кхэтанэ масхарицаса — трэбинэ мангэ тэ явав штыл.
Ёй дыкхэла тэло кусто про тыкно холямэ муёро.
Мэ розлыджява яг, тховава бара, собы тэ статькирав пибнаскиро.
Екхатыр мэ тукэ, даё, пибнаскиро кэравава... 
— А? Адава шукар... саро зашутия дро колына мандэ...
— Со жэ адава тут пэскирэ чюрдынэ? 
— Ёнэ на чюрдынэ — палсо. Мэ кокори отачьём, а ёнэ подматэ, нэ... и шукар, а то сыр бы мэ биянавас ангил лэндэ...
Вздыкхи прэ мандэ ёй закэрдя муй вастэса, отэнчя чюнградыя ратэса, ладжяипныткэс засандяпэ.
— Пэрво тутэ? 
— Пэрво... А ту кон? 
— Тэ сыр бы мануш... 
— Нэ мануш то мануш... Ромны сы? 
— Нанэ. 
— Хохавэса? 
— Соскэ? 
Ёй змэкья якха, подумискирдя. 
— А сыр жэ ту джювлитка рэнды джинэс? 
Акана — хохавава. И мэ пхэндём: 
— Сыклыём адалэскэ. Студенто — шундян? 
— А сыр жэ. Амэндэ э рашастэ пхурыдыро чяво, прэ рашастэ сыклёла... 
— Окэ и мэ адасавэндыр. Нэ джява пало паны... 
Джювлы збандякирдя о шэро ко чяво, пришундяпэ — джидо ли? — отэнчя подыкхья дрэ морёскири строна.
— Тэ поморавпэ бы мангэ, а паны наджиндло... Со адава за паны? И лондо и кирко...
— Окэ ту лэса и морпэ — зорало паны. 
— Нэ? 
— Чячё. И татыдыр ручьёскирэ панестыр, а ручьи адай дрэван шылалэ... 
— Тукэ-тэ джинэс... 
Змэки шэро прэ колын, пролодыя абхазцо; тыкнинько грасторо, саро шукэ жылэндыр, ґаздыи кана побандия шэрэса прэ амэндэ крэнглонэ калэ якхаса — фыркиндя, абхазцо екхатыр ґаздыя шэро, и подыкхья дрэ амари строна и адай-жэ змэкья шэро.
— Савэ мануша адай на гожа дар мэкэна — пхэндя орловка.
Мэ угыём. Пиро бара прастала, багала панескири джиды струя, святло тэ джиды сыр джидо руп, дрэ латэ урняна осенякирэ листы шукар. Вымордём васта, муй, лыём паны, джява и дыкхава. Пирдал кусты — джювлы, даранэс, обдыкхи пашыл пэстэ, ползынэла про чянга пирэ пхув, про бара.
— Со тукэ?
Здарандыя и гаравэла со то тэл пэстэ, мэ — доґалыёмпэ.
— Дэ мангэ мэ гаравава… 
— Ай, мро родно. Сыр жэ? 
Дрэ лазня трэбинэ бы тэло пато... 
— Сыго ли адай скэрна э лазня, подуминэ! 
— Ту сасапэ, а мэ-дарава. Екхатыр рува схана... а штэто трэби пхувьякэ тэ придэс... 
Отрисия дрэ строна, и подыи мангэ киндо, пхаро вэнзлыцо ладжявэс помангья: 
— Ту уж — фэдыдыр сыр хорыдыр, дэвлэса мангава...
жалискири чяворэ мирэс, кэр чячюндыр... ...Коли мэ рисём, то удыкхьём, со ёй джяла, шатынэпэ и вытырдыи ангил о васт, э морёстыр, лакири индырака кэ кустык кинды, а о муй набут залолыя и сыр бы светинэпэ андрал. Помогискирдём лакэ тэ доджял кэ яг, думискирдём:
— Окэ зор рычяны! 
Отэнчя пиям драб ягвинэса и ёй пучела ман: 
— Чюрдыян тэ сыклёс? 
— Чюрдыём. 
— Пропиянпэ со ли? 
— Пропиём саро, дай! 
— Окэ ту саво! А мэ тут рипирава, дро Сухумо зарипирдём, коли ту начальникоса пало хабэ костянпэ мангэ подумискирдяпэ одова моло — хамэ матымари бидаракуно адасаво...
Ёй шукар облизындя чибаса ягвин пэскирэ шувлэ уштэндыр и уса дыкхья тэлэ лоскуто, кай суто сыс нэво орловцо.
— Сыр то ёв — дыи ґондя пхэндя ёй, обдыкхи ман.
Помогискирдян ту мангэ — дэ дэвэл састыпэ тукэ... а шукар ли адава ваш лэскэ, и на джином уж...
Попия драб, похая, чёдя прэ пэстэ трушыл и пока мэ скэдыём пэскиро хулаибэ ёй соибныткэс думискирдя ваш вари со то, дыкхи прэ пхув. Отэнчя лыя тэ ґаздэлпэ.
— Ґалёв — джяса? 
— Джява. 
— Эх, дай, дыкх! 
— А масхари?.. Дэ-ка мангэ лэс! 
Мэ лэс лыджява...
Покостяпэ ёй, отдыя и — гыям, псико дро псико екх екхэса.
— Сыр бы мангэ тэ на пэрав — пхэндя ёй, рикирдя пэс сыр бы бангяса дрэ со то и чёдя про миро псико о васт.
Нэво руссконэ пхувьякуро джиибнари, мануш на джиндлэ судьбакиро, пашло сыс мандэ про васта и сопиндя. Плескиндяпэ морё, саро дро парнэ стружки; ракирдэ машкир пэстэ кусты, татькирдя кхам пиригыи пало пашдывэс.
Гынэ тихэс, э дай тэрдёлас, хор дыи ґондя, ґаздэлас о шэро упрал, обдыкхэласпэ пиро строны, про морё про вэш и бэрги, а отэнчя дыкхья прэ муй чявэскэ — якха лакирэ сарэ промордэ ясвэнца сыс лаче и хачинэ камаибнаса.
Екхвар тэрдыи ёй пхэндя: — Дэвлалэ, дэвлалэ! Сыр шукар. И адякэ бы уса и джявас, уса бы джявас, жыко само концо свэто, а ёв бы, чяворо — барьёлас тэ уса барьёлас прэ привольё, пашыл дакиро колын, ило миро...
...Морё шуминэ, шуминэ...