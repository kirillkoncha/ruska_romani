1
Адава соибэ дыкхья чёроро Макаро, савэса затрадынэ сыс лэскирэ гуроворэ дро дуратунэ, налаче строны, — адалэ самонэ Макароса, прэ савэстэ, сыр сарэ джинэн, пэрна сарэ биды.
Макароскиро родно штэто, кай ёв бияндыя, кашуко гав Чялгано — занашадыя дрэ дуратуны Якутско тайга.
Макароскирэ дада и папы отмардэ дрэ тайга котыр мразалы пхув, и хоть холямо вэш уса инкэ тэрдо сыс пашыл вантаса, ёнэ на змэкэнас накха. Пиро ожужакирдо штэто тходэ сыс барья, ачнэ скирдэ и стогэ, розбаринэпэ тыкнэ тхувитка юртыцы, и сыр победно знамё, прэ бэргица машкир гав тходы сыс кхангири. Ачья Чялгано барэ гавэса.
Нэ пока Макароскирэ дада и папы мардэпэ тайгаса, хачкирдэ ла ягаса, чингирдэ састэрэса, кокорэ ёнэ надыкхибныткэс кэрдэпэ дикаренца. Коли лынэ пал пэстэ дро ромня якуткэн, ёнэ пирилэнас якутско чиб и якутско джиибэ. Сарэ присыкляибэна барэ руссконэ племёскирэ стриинэнаспэ и хасёнас.
Сыр бы одой тэ на явэл, уса жэ миро Макаро дрэван рипирдя, со ёв сы пхурано чялганско гаджо. Ёв адай бияндыя, адай джиндя, адай жэ думиндя и тэ мэрэл. Ёв дрэван пхутия пэскирэ кхарибнаса и вавир моло костя ваврэн «нажужэ якутэнца», нэ чячипэн тэ пхэнэс, кокоро на отличиндяпэ якутэндыр ни присыкляибнанца, ни джиибнаса. Прэ русско чиб ёв ракирлас набут и дрэван нашукар, урьеласпэ дрэ зверэнгирэ цыпы, про ґэра урьелас ковлэ тыраха оленьёнэ цыпатыр, чярадяпэ дрэ адасавэ дывэса екхэ марикляса кирпичнонэ драбэса, а дро свэнки и дрэ ваврэ барэ случяи схалас пирикарадо ксил адакицы, кицы тходо сыс ангил лэстэ про скаминд. Ёв ездинэс дрэван джиндлэс уклистэ прэ гурувэндэ, а коли занасвалёлас, то прикхарэлас шаманос, саво, выгыи пэстыр, дандэнгирэ скрипимаса чюрдэласпэ прэ лэстэ, ками тэ страхавэл и тэ вытрадэл Макаростыр забэшно насвалыпэ.
Кэрдя ёв буты дрэван, джиндя чёрорэс, пирилыджялас бокх и шыл. Сыс ли лэстэ со наяви дрэ годы, кроме забота ваш мариклы и драп?
Хай-жэ сыс.
Коли сыс мато, ёв ровэлас. «Саво амаро джиибэ, — ракирлас ёв, — дэвлалэ, дэвлалэ?» Пашыл адава, ёв ракирлас вавир моло, со камэлас саро тэ чюрдэл и тэ уджял прэ «бэрга». Одой ёв на лэла ни тэ пахин, ни тэ сеин, на лэла тэ чингир и тэ возин кашта, на лэла тэ триин зярно про вастытко бар. Ёв только лэла тэ зракхэлпэ. Сави адая бэрга, кай ёй, ёв шукар на джиндя; джиндя только, со бэрга адая сы, дро пэрво, а дро второ, со ёй кай-то дур, адякэ дур, со одотхыр лэс нашты явэла тэ закэдэл кокорэскэ тайоно-исправникоскэ. Подати ёв адякэжэ тэ плэскир на лэла.
Коли на пьелас бравинта, ёв на ракирлас ваш адава, могискирла джины, со нашты тэ латхэс адасави чюдно бэрга; нэ мато ачелас муршканыдыр. Ёв домэкэлас, со могискирла и тэ на латхэл чячюны бэрга и тэ попэрэл прэ вавир. «Тоды тэ хасёвав лава», ракирдя ёв, нэ уса-таки скэдэласпэ; коли жэ и нэ кэрлас адава, то ґалёв, ваш одова, со поселенцы-карахаи бикнэнас лэскэ накуч бравинта, сави настоено ваш матякирибэ прэ кирки. Адасавэ бравинтатыр ёв сыгэс кэрласпэ бизорьякирэса и тэрдёлас насвалэса.
2
Рэндо сыс рэх ангил Рождество, и Макароскэ сыс джиндло, со атася баро свэнко. Ваш адава лэскэ дрэван камьяпэ тэ выпьел, нэ тэ выпьел на сыс палсо: Макаро ужэ сыс банго штэтытконэ тимисяренгэ и карахаенгэ. Пашыл одова атася баро свэнко, тэ кэрэс буты нашты, — со жэ ёв лэла тэ кэрэл коли на матёла? Адая дума кэрлас лэс бибахталэса. Саво лэскиро джиибэ! Дажэ дро баро ивантакиро свэнко ёв на выпьела екх стэкла бравинта!
Лэскэ явья дро шэро бахталы дума. Ёв устя и уридя пэскиро розрискирдо якутско уряибэ. Лэскири ромны, зоралы, жылисто, барэ зорьяса, и адякэ жэ дрэван нагожо джювлы, сави джиндя сарэ лэскирэ на фрэнта рэнды, уґалыя и дрэ адава моло лэскиро камаибэ.
- Карик, бэнг? Отэнчя екхджино бравинта тэ пьес камэс?
- Яв штыл! Кинава екх стэкла. Атася кхэтанэ выпьяса.
Ёв чиладя ла пиро псико адякэ зоралэс, со ёй набут на пыя, и фрэнтэс подыкхья прэ латэ. Адасаво джювлякиро ило: ёй джиндя, со Макаро уса екх хохавэла, нэ поддыяпэ ромэскирэ уракирибнаскэ.
Ёв выгыя, ухтылдя прэ грэда пхуранэ грэс парнэ чэргэняса про чекат, яндя лэс палэ кома кэ шлыта и лыя тэ дэл андрэ. Сыго грай вылыджия пэскирэс хулас пало порты. Адай ёв тырдыя и порискирдя шэро, пучибныткэс подыкхья прэ Макаростэ. Макаро потырдыя левонэ чюнгляса и традыя грэс прэ гавэскиро краё.
Прэ само гавэскиро краё тэрды сыс набари юртыца. Латыр, сыр и ваврэ юртэндыр, газдэласпэ учес камелькоскиро тхув, закэри парнэ бут шылалэ чергэня и парно чён. Яг дыкхны сыс сквозь матово лёдо. Прэ грэда сыс штыл.
Адай джиндлэ напэскирэ, дуратунэ мануша. Сыр попынэ ёнэ адарик, саво накуч дывэс чюрдыя лэн дрэ дуратунэ дебри, Макаро на джиндя и на камья тэ джинэл, нэ ёв камэлас тэ лыджял лэнца рэнды, адякэ сыр ёнэ лэс на притасавэнас и на дрэван тэрдёнас пало плэскирибэ.
Вгыи дрэ юрта, Макаро екхатыр подгыя ко камелько и протырдыя кэ яг пэскирэ замразякирдэ васта.
- Чя! — пхэндя ёв, ками адалэса тэ пхэнэл со лэскэ шылало.
Чюжа мануша сыс кхэрэ. прэ скаминд хачия момолы, нэ ёнэ ничи на кэрдэ. Екх сыс пашло прэ пасибнытко и, мэки тхувэскирэ ангрустя, думискири дыкхья пал лэскирэ закхуибэна, ґалёв спханды лэнца длэнга пэскирэ думэнца нити. Вавир бэшто сыс пашыл камелько и тожэ думискири дыкхья, сыр пропрастанас яга пиро обхачкирдо кашт.
- Явэн зоралэ, — пхэндя Макаро, соб тэ пририскир штылыпэ, саво лэс тасадя.
Ёв на джиндя, саво тангипэ пашло сыс прэ адалэ манушэнгирэ илэ, савэ взрипирибэна тасадэпэ дрэ лэнгирэ шэрэ дрэ адая бельвель, савэ патриня здэнаспэ лэнгэ дрэ ягакиро и тхувэскиро переливэ. Ко одова жэ лэстэ сыс пэскири забота.
Тэрно мануш, саво бэшто сыс пашыл бов, газдыя шэро и подыкхья прэ Макаростэ адякэ, сыр хай на уґалёла лэс. Отэнчя ёв встрэнскирдя шэрэса и сыго газдыяпэ бэшыбнастыр.
- А, шукар, шукар Макаро! Акэ и шукар. Пьеса амэнца драп?
Макароскэ адава дрэван покамьяпэ.
- Драп? – пирипучья ёв. – Адава шукар!.. Акэ пшала, шукар... Дрэван шукар!
Ёв лыя сыго тэ розурьелпэ. Злыи постын и стады, ёв ачья джидыдыр, а удыкхи, со дро пиибнаскиро захачинэ ужэ хачкирдэ вангара, ёв заракирдя тэрнэ манушэса.
- Мэ тумэн камам, чячё!.. Адякэ камам... Ратя на совава..
Чюжо мануш порисия, прэ лэскиро муй кэрдяпэ кирко сабэ.
- А, камэс? – пхэндя ёв. Со тукэ трэби?
Макаро засандяпэ.
- Сы рэндо, отпхэндяпэ ёв. – Тэ ту сыр уґалыян?.. Шукар. Акэ драп выпьява, пхэнава.
Адякэ сыр сыс дыно Макароскэ кокорэ хуланца, то ёв згиндя шукар тэ джял дурыдыр.
- Нанэ ли жарено? Мэ камам, — пхэндя ёв.
- Нанэ.
- Нэ, ничи, — пхэндя Макаро, — схава дро вавир моло… Чячё? — пирипучья ёв, — дро вавир моло?
- Шукар.
Акана Макаро гиндя палэ ваврэ манушэндэ дро длуго котыр жарено мас, а лэстэ адасавэ длуги ниекхвар на хасёнас.
Пирдал мардо ёв отэнчя бэстя дрэ пэскири шлыта. Ёв дорэстя пхэрдо састо, бикны ангил пандж урда кашта про куч доракирибэна. Чячё, ёв совлахадя, со на пропьела адалэ ловэ ададывэс, а кокоро камья адава тэ кэр екхатыр. Нэ со за рэндо? Адасаво кучипэ кашукирдя ладжяибнаскирэ укоры. Ёв на думиндя дажэ ваш одова, со матэскэ лэскэ явэла холямо трэнскирибэ э обхохадэ ромнятыр.
- Карик жэ ту, Макаро, — загодлыя, саи, чюжо мануш, дыкхи, со Макароскиро грай, про штэто одова, соб тэ джял прямо, зрисия дро лево, пиро дром ко карахаи.
- Тпру-у! Тпру-у!... Дыкхэса, грай бэнгано саво... Карик джяла! – ракирдя Макаро, а кокоро зоралэс тырдыя лево чюнглы и поттрадыя лысанкос правонаса.
Годьваро грасторо, крэнцындя порьяса, тихэс прастандыя дро трэбимо штэто, и сыго Макароскирэ шлытакиро шуныбэ тэрдыя пашыл карахаенгири порта.
3
Пашыл карахаенгири порта тэрдэ сыс припхандлэ накицы грая уче якутсконэ зэненца.
Дро набаро кхэроро сыс дрэван тато. Гэнсто киркякиро тхув тэрдо сыс тучяса и вытырдыяпэ пиро набут камелькоса. Пало скаминд и про бэшыбнытка бэштэ сыс якуты: про скаминда тэрдэ сыс тахтая бравинтаса: кой-кай кхэлдэ дро патря. Муя сыс кхамлэ и лолэ. Кхэлыбнарьэнгирэ якха дикэс дыкхнэ пало патря. Ловэ вылэнаспэ и екхатыр жэ гаравэнаспэ пиро кисыка. Дро вэнгло, про пхус, мато якуто бэшлы качиндяпэ, и тырдыя биконцоскири гылы. Ёв вылыджия кирлэса дика, скрипучя звукэ, выракири про разна ладэ, со атася баро свэнко, а со ададывэс ёв мато.
Макаро отдыя ловэ и лэскэ дынэ стэкла. Ёв тходя ла пало брэг и соб тэ надыкхэн ваврэ отгыя дро кало вэнгло. Одой ёв чивэлас тахтай палэ тахтай и тырдэлас лэн екх палэ вавир. Бравинта сыс кирки, розлыджины, ваш свэнко панеса бутыр, сыр про трин штарта. Пал адава кирки, ґалёв на жалискирдэ. Э Макаростэ кажно моло заухтыллас прэ мэнта фано, и дро якха псирдэ савэ-то багрова круги.
Сыго ёв ачья мато. Ёв адякэ жэ змэкьяпэ про пхус и, обухтылы вастэнца чянга, тходя прэ лэндэ пхаро э бравинтатыр шэро. лэскирэ кирлэстыр кокорэ пэса протырдынэпэ одолэ жэ сабнытка скрипучя лава. Ёв багандя, со атася свэнко и со ёв выпия пандж урда кашта.
Пашыл одова дро кхэр тэрдёлас уса тэснэдыр и тэснэдыр. Вгынэ нэвэ мануша, якуты, савэ явнэ тэ мангэнпэ и тэ пьен карахаенгири бравинта. Хулай удыкхья, со сыго на ухтылла сарэнгэ штэто. Ёв устя палэ скаминдэстыр и подыкхья про скэдыбэ. Хулай удыкхья, со дро кало вэнгло якуто и Макаро.
Ёв подгыя ко якуто и, лыи лэс палэ мэн, вычюрдыя яври э кхэрэстыр. Отэнчя подгыя ко Макаро. Лэскэ сыр штэтытконэ джиибнарискэ карахаё кэрдя бутыр почёто: буґлэс откэри удэра, ёв поддыя чёрорэскэ ґэраса адякэ зоралэс, со Макаро выурняндыя кхэрэстыр и пыя накхэса дро ив.
Пхаро тэ пхэнэс, холясыя ли Макаро пал адасаво отлыджяибэ кэ ёв. Ёв шундя со дрэ лэскирэ васта сыс ив, ив про муй. Кой сыр ёв выкэдыяпэ ивэстыр и гыя кэ пэскиро грай.
Чён газдыяпэ ужэ учес. Бари Медведица лыя тэ змэкэл пори тэлэ. Мразо тэрдыя уса зоралыдыр. прэ северо пало кало облакоскиро пашкруго газдынэпэ, бизорьякирэс кхэлы, ягитка севернонэ сиянёскирэ столбы.
Грай, ґалёв, джины, со хулай мато, ракхунэс и годьварэс гыя кхэрэ. Макаро сыс бэшто прэ шлыта, качиндяпэ, и багандя пэскири гилы. Ёв багандя, со выпия пандж урда кашта и со пхури лэла лэс тэ мар. Глос сави вырискирдалыя лэскирэ кирлэстыр скрипиндя и стониндя дро бельвелитко фано адякэ тангэс, со чюжонэ манушэстэ, саво дрэ одова времё вскэдыяпэ прэ юрта тэ закэрэл камелькоскири труба, ачья Макароскирэ гилятыр инкэ пхарыдыр про ило. Пашыл адава грай вылыджия шлыта прэ бэргица, катыр дыкхнэ сыс штэты. Ива дрэван блэстиндлэ, обчюдэ чёнэскирэ сияниёса. Временца чёнэскиро свэто сыр хай биладыя, ива калынэ, и екхатыр жэ прэ лэндэ пиричёвэласпэ севернонэ сиянёскиро отблэско. Здэласпэ, со стэлякирдэпэ бэрги и тайга прэ лэндэ то поджялас близкыдыр, то отэнчя удурьякирласпэ.
Макароскэ шукар дыкхны сыс тэлэ само тайга ивитко Ямалахско бэргица, сави сыс нанги и пал сави дрэ тайга лэстэ тходэ сыс ухтылыбнаскирэ (ловушки) ваш савэ наяви вэшэскирэ зверёскэ и чириклэскэ.
Адава спарудя дрэ лэскиро шэро одова, со лэстэ сыс жыко адава. Ёв забагандя, со дрэ лэскири ухтылыбнаскири попыя лисица. Ёв бикнэла атася цыпа и пхури на лэла лэс тэ мар.
Дро мразуно фано роздыяпэ пэрво кудунякиро марибэ, коли Макаро вгыя дро кхэр. Ёв пэрвонэ рэндоса пхэндя пхурьякэ, со лэндэ дрэ ухтылыбнаскири попыя лисица. Ёв бистырдя, со пхури на пия кхэтанэ лэса бравинта, и дрэван удивисалыя, коли, надыкхи про радостно известиё, ёй екхатыр дрэван челадя ґэраса лэскэ тэлыдыр думэстыр. Отэнчя пока ёв пыя прэ пасибнытко, ёй инкэ мэладя лэс вастэса дрэ мэн.
Про Чялгано, пашыл адава, лыджияпэ, дур, дур, баро свэнкитко кудунякирибэ.
4
Ёв пашло сыс прэ пасибнытко. Шэро лэстэ хачия. Дро пэр хачкирдя сыр ягаса. Пиро трупо прастандыя зоралы бравинтакири и киркякирэ настоёскири смесь. Пиро муй прастандынэ шылалэ ивэскирэ струйки; адасавэ жэ струйки прастандынэ и пиро думо.
Пхури думиндя, со ёв суто. Нэ ёв на сыс суто. Лэскирэ шэрэстыр на выгыя лисица. Ёв дрэван патяндыя со ёй попыя дрэ ухтылыбнаскири; ёв дажэ джиндя, дрэ сави ухтылыбнаскири попыя лисица. Ёв ла дыкхья, — дыкхья сыр ёй, притасады пхарэ брэвноса, ганавэла наенца ив и камэл тэ вырисёл. Чёнэскирэ лучи прогыи пирдал кусты, кхэлдэ прэ сувнакуны шэрсть. Зверёскирэ якха дыкхнэ лэскэ прэ встрэчя. Ёв на вырикирдя и, газдыяпэ пасибнаскирьятыр, гыя кэ пэскиро грай, соб тэ джял дрэ тайга.
Со адава? На патялапэ, со зоралэ пхурьякирэ васта ухтылдэ лэс палэ постынэскиро воротнико, и отэнчя ёв чюрдыно сы прэ пасибнытко.
Нэ, акэ ёв ужэ пало гав. Шлыта ровнэс скрипинэ пиро зорало ив. Чялгано ачьяпэ палал. Палал лыджялапэ свэнкитко кхангирьякиро кудунякирибэ, а про кало горизонто, прэ святло болыбэ прастана калэ очертаниенца екх палэ екхэстэ уклистэ прэ грэндэ якутэ, дро уче стадя. Якутэ джяна дрэ кхангири.
Пашыл адава чён змэкьяпэ, а дро вэрхо ачья парно облако и захачия фасфорическонэ блэскоса. Отэнчя ёв сыр хай розрискирдяпэ, ростырдыяпэ, и лэстыр потырдынэпэ дро разна строны разноцветна ягэнгирэ полосы, пашыл адава сыр пашкруглоскиро кало облако про северо инкэ бутыр покалыя. Ёв ачья кало, — калыдыр тайгатыр, кэ сави гыя Макаро.
Дром кхудяпэ машкир набарэ, чяста барипэна. Про право и лево газдэнапэ бэрги. Соса дурыдыр, одолэса учидыр тэрдёнас дрэвы. Тайга кэрдяпэ гэнстыдыр. Дрэ латэ саро штыл и чёрахано. Нангэ лиственэнгирэ дрэвы сыс змэкнэ руповэ инеёса. Ковло северно сиянёскиро свэто прогыя пирдал лэнгирэ вершыны, псирдя пир лэндэ, кой-кай откэри то ивитко полянка, то пашлэ розмардэ вэшытка дрэвы, залыджинэ ивэса... Екх мэнта – и саро отэнчя хасия дро калыпэ, кай саро сы штыл и чёрахано.
Макаро тэрдыя. Дрэ адава штэто про само дром тэрдэ сыс ухтылыбнаскирэ. Фосфорическонэ свэтостыр лэскэ сыс шукар дыкхны научи бар э пхагирдэ балваляса вэшэстыр; ёв дыкхья дажэ пэрво плаха – трин пхарэ длэнга брэвны, упириндлэ про отвесно кило, брэвны подрикирдэпэ дрэван фрэнтонэ рычягэнгирэ системаса э балэнгирэ шэлорэнца.
Чячё, адава сыс чюжа ухтылыбнаскирэ; нэ лисица могискирдя тэ попэр и дро чюжа. Макаро сыго сгыя шлытатыр, тэрдякирдя годьварэ грэс про дром и шукар пришундяпэ. Дрэ тайга ничи на шундяпэ. Только э дуратунэ, надыкхибнытконэ акана гавэстыр лыджияпэ сыр и гарыдыр свэнкитко кудунякирибэ.
Могискирдо сыс тэ на дарэс. Ухтылыбнаскирьэнгиро хулай Лекса гавэстыр Чялганостыр, ратуно макароскиро ворого, ґалёв сыс акана дрэ кхангири. На сыс дыкхны ни екх шпэра про нагара выпыно ивэскиро упралыпэ.
Ёв гыя дро вэш, — ничи. Тэло ґэра хрустинэ ив. Плахи тэрдэ рядэнца, сыр пушкэнгирэ рядэ откэрдэ жэрлэнца, савэндыр выурняна снарядэ.
Ёв гыя англэ и палэ, — ничи. Ёв гыя отэнчя про дром.
Нэ, тэрдёв! Локхо шорохо... Дрэ тайга проурняндыя лоловато шэрсть, прэ адава моло дро осветимэ штэто, адякэ надур! Макаро шукар дыкхья остра лисицакирэ кана; лакири пушысто пори крэнцындя стронатыр дрэ строна, сыр хай закхардя Макарос дро вэш. Ёй хасия пало дрэвы, кай сыс Макароскиро ухтылыбнаскирэ, и сыго пиро вэш пролыджияпэ кашуко, нэ зорало марибэ. Ёв шундло сыс пэрво отрывисто, кашуко, отэнчя сыр хай шундяпэ тэлэ вэшэскиро учякирибэ и тихэс замэя дро дуратуно овраго.
Макароскиро ило замардяпэ. Адава пэя плаха.
Ёв чюрдыяпэ тэ прастал пиро вэш. Шылалэ ветки мардэ лэс пиро якха, сыпиндлэ дро муй ивэса. Лэстэ заухтылэлас фано.
Акэ ёв выпрастандыя про вычингирдо штэто; саво гарыдыр кокоро вычингирдя; дрэвы, парнэ ивэстыр, тэрдэ пиро сарэдуй строны, а дро низо, гыя дроморо,и дрэ дроморэскиро концо тэрдо сыс барэ плахакиро жэрло... Надур.
Нэ акэ про дроморо, пашыл плаха пропрастандыя мануш, — пропрастандыя и хасия. Макаро уґалыя Лексас чялганцос: лэскэ шукар сыс дыкхно лэскиро, набаро, зорало трупо, збандякирдо ангил, псирибнаса сыр рич. Макароскэ здыяпэ, со кало Лексаскиро муй ачья инкэ калыдыр, а барэ данда оскалиндлэпэ бутыр, соса сыс гарыдыр.
Макаро дрэван холясыя.
«Акэ гинкари! Ёв псирэла пирэ мирэ ухтылыбнаскирэ». Чячё, Макаро и кокоро только прогыя пирэ Лексаскирэ плахи, нэ адай сыс разница... Разница сыс дро одова, со коли ёв кокоро псирдя пиро чюжа ухтылыбнаскирэ , дрэ лэстэ сыс дарипэ, со лэс могискирна тэ ухтылэн; коли жэ пир лэскирэ плахи псирдэ ваврэ, дрэ лэстэ кэрдяпэ холы и камаибэ тэ дотрадэл одолэс кон чёрэла лэскирэ ухталыбнаскирэндыр лисицэн.
Ёв чюрдыяпэ кэ пыны плаха.
Одой сыс лисица. Лекса пэскирэ роспэрибнаскирэ ричянэ псирибнаса гыя одорик жэ. Трэбинэ сыс тэ допрастас гарыдыр.
Акэ и пашлы плаха. Тэл латэ лолёла притасадэ зверёскиро бал. Лисица ганадяпэ дро ив наенца адякэ, сыр ёй лэскэ дыкхьяпэ гарыдыр, и адякэ жэ дыкхья прэ лэстэ пэскирэнца остронэ якхэнца.
- Татыма (на чилав)!.. Ада мири! – дыя годла Макаро Лексаскэ.
- Татыма! – отдыяпэ сыр эхо, Лексаскири глос. – Мири!
Ёнэ сарэдуй подпрастандынэ дрэ екх времё и сыгэс, пиримари екх екхэс, лынэ тэ газдэн плаха, вымэки тэл латыр зверёс. Коли плаха сыс газдыны, лисица газдыяпэ адякэжэ. Ёй кэрдя ухтыбэ, отэнчя тэрдыя, подыкхья прэ сарэдуендэ чялданцэндэ савэса-то сабнаса, отэнчя, забандякири муй, лизниндя притасадо брэвноса штэто и прастандыя ангил, приветливэс крэнцакири порьяса.
Лекса чюрдыяпэ пал латэ, нэ Макаро ухтылдя лэс палал палэ постынэскири пола.
- Татыма! – дыя годла ёв. – Адава мири! – и кокоро прастандыя шпэраса палэ лисицатэ.
- Татыма! – отэнчя эхоса отдыяпэ Лексаскири глос, и Макаро удыкхья, сыр одова ухтылдя лэс адякэжэ пало постын и дрэ екх мэнта отэнчя выпрастандыя ангил.
Макаро холясыя. Ёв бистырдя палэ лисицатэ и прастандыя палэ Лексастэ. Листвинякири ветка зрискирдя Лексаскирэ шэрэстыр стады, нэ одолэскэ на сыс коли тэ ґаздэл ла: Макаро ужэ дотрадыя лэс холямэ годлымаса. Нэ Лекса сыс фрэнтэдыр чёрорэ Макаростыр. Ёв екхатыр тэрдыя, порисия и збанкирдя шэро. Макаро дыяпэ дрэ лэстэ пэрэса и пыя дро ив. Коли ёв пыя, бэнгано Лекса сухтылдя Макароскирэ шэрэстыр стады и упрастандыя дро вэш.
Макаро насыго газдыяпэ. Макаро полыя, со ёв помардо и бибахтало.
Дро шэро лэстэ сыс дрэван нашукар. Лисица сыс дро васта, а акана... Лэскэ здыяпэ, со дро покалыно вэш ёй сабнаса покрэнцындя инкэ моло порьяса и упрастандыя.
Покалыя. Парно облачко набут-набут сыс дыкхно дро зенито. Ёв сыр хай биладыя, и лэстыр сыр-то кхинэс и калэс, чидэпэ инкэ сияниёскирэ лучи, савэ лынэ тэ замэрэн.
Пиро росхолясымэ Макароскиро трупо прастандынэ шылалэ ивэскирэ струйки. Ив попыя лэскэ дро бая, пало постын, прастандыя пиро думо, пало тыраха. Бэнгано Лекса улыджия пэса лэскири стады. Вастытка ёв нашадя кай-то про ив. Рэндо сыс на куч. Макаро джиндя, со холямо мразо на салапэ манушэнца, савэ уджяна дрэ тайга би вастытконэнгиро и стадякиро.
Ёв гыя длуго. Пир лэскирэ розгиныбэна, ёв ґара банго бы ужэ тэ выджял Ямалахатыр и тэ удыкхэл кудунякири (колокольня), нэ ёв уса крэнцындяпэ пирэ тайга. Вэш, сыр заракирдо, рикирдя лэс дрэ пэстэ. Дурипнастыр долыджияпэ уса одова жэ свэнкитко кудунякирибэ. Макароскэ здыяпэ, со ёв джяла прэ лэстэ, нэ кудунякирибэ уса дурия, и пиро одова сыр кудунякирибнаскиро шуныбэ долыджияпэ уса тихэдыр и тихэдыр, Макароскиро ило обухтылдя дарипэ.
Ёв кхиныя. Ґэра нашундлэпэ. Лэскиро розмардо трупо дукхандыя. Фано дро колын заухтылдя. Васта и ґэра мразынэ. Нанго шэро стырдыя сыр росхачкирдэ обручэнца.
«Тэ хасёвав лава, уса таки!» — уса чястыдыр и чястыдыр пролыджияпэ лэстэ дро шэро. Нэ ёв уса гыя.
Дрэ тайга саро сыс штыл. Ёй только запхандяпэ пал лэстэ савэса-то холямэ нартымаса и никай на дыя ни свэто, ни надея.
- «Тэ хасёвав лава, уса таки!» — думиндя Макаро.
Ёв дрэван кэрдяпэ бизорьякирэса. Акана тэрнэ дрэвы би сарэскиро мардэ лэс пиро муй. Дрэ екх штэто прэ прогалина выпрастандыя парно ушкано (зайцо), бэстя про палатунэ ґэра, полыджия парнэ канэнца э калэ отметкэнца про концы и лыя тэ морпэ, кэри Макароскэ налаче муя. Ёв дэлас лэскэ тэ палэл, со ёв шукар джинэл лэс, Макарос, — джинэл, со ёв сы одова Макаро, саво кэрдя дрэ тайга фрэнта машыны ваш лэскиро зайцоскиро хаськирибэ. Нэ акана ёв лэстыр салапэ.
Макароскэ ачья кирко. Пашыл адава тайга уса отжидыя, нэ отжидыя холяса кэ ёв. Акана дуратунэ дрэвы протырдынэ длэнга ветки прэ лэскиро дроморо и ухтылдэ лэс пало бала, мардэ пиро якха, пиро муй. Тетеревэ выджянас пэскирэ чёраханэ штэтэндыр и дыкхэнас прэ лэстэ крэнглонэ якхэнца, а башнэ прастандынэ машкир лэндэ розмэкнэ порьенца и холямэс розкэрдэ крылэнца и ракирдэ самкэнгэ ваш лэскирэ рэнды. Дро дуратунэ кусты прастандынэ тысэнцы лисицэнгирэ муя. Ёнэ накхэса тырдынэ фано и сабнаса дыкхнэ прэ Макаростэ, полыджии остронэ канэнца. Зайцы тэрдёнас ангил лэндэ про палатунэ ґэра и сандлэпэ, роспхэны, со Макаро заблэндысалыя и на выджяла тайгатыр.
Адава сыс ужэ дрэван нашукар.
«Тэ хасёвав лава!» — подуминдя Макаро и закамья тэ кэрэл адава екхатыр.
Ёв пасия дро ив.
Мразо тэрдыя уса холямыдыр. Последня сияниёскирэ переливэ бизорьякирэс хачинэ и тырдынэпэ пиро болыбэ, дыкхи прэ Макаростэ пирдал тайгакиро упралыпэ. Последня кудунякирэ шуныбэна долыджинэпэ дуратунэ Чялганостыр.
Сияниё захачия и мурдыя. Кудунякирибэ на ачья.
И Макаро мэя.
5
Сыр адава кэрдяпэ, ёв на джинэл. Ёв джиндя, со лэстыр банго со-то тэ выджял, и дужакирдя, со акэ-акэ адав выджяла... нэ ничи на выгыя.
Пашыл адава ёв джиндя, со ужэ мэя, и ваш адава пашло сыс ничи на ракири. Пашло ёв сыс длуго, адякэ длуго, со лэскэ ада пасибэ прихаяпэ.
Сыс дрэван кало, коли Макарос кон-то чиладя ґэраса. Ёв порисия шэрэса и откэрдя, закэрдэ якха.
Акана лиственницы тэрдэ сыс прэ лэстэ и ничи лэскэ на кэрдэ, сыр хай ладжяндынэ ґарыдыронэ накуче рэндэндыр. Мохната егли вытырдынэ пэскирэ буґлэ, учякирдэ ивэса лапы и тихэс бэшнэ лучиста иворэ.
Ярка, куч чергэня дыкхнэ болыбнастыр пирдал жужэ ветки и сыр хай ракирдэ: «акэ, дыкхэна, чёроро мануш мэя».
Пашыл Макароскиро трупо, мари лэс ґэраса, тэрдо сыс пхурано рашаёро Ивано. лэскири длэнго ряса сыс учякирды ивэса: ив сыс прэ стады, прэ псикэ, дрэ длэнго рашаскири брода. Бутыр сарэстыр трэби тэ дивисос одолэстыр, со адава сыс одова рашаёро Ивано, саво мэя палэ одолэскэ штар бэрш.
Ада сыс лаче рашаёро. Ёв николи на притасадя Макарос ваш марэскиро и продуктэнгиро скэдыбэ, саво лэласпэ гавэстыр прэ рашангиро зрикирибэ дынэ кхангирьякиро, николи на лыя ловэ палэ обрядэ, савэ кэрдя рашай (болыбэ, отбагаибэ и ад. дур.). Макаро кокоро плэскирдя кицы камья пало болыбэ (крестины) и молебны и акана ладжяибнаса взрипирдя, со вавир моло плэскирдя набут, а коли и на плэскирдя. Рашай Ивано и на холясолас: лэскэ трэбинэ сыс екх: кажно моло трэбинэ сыс тэ тховэс стэкла бравинта. Коли Макаростэ на сыс ловэ, рашай Ивано кокоро бичявэлас палэ бравинта, и ёнэ пьенас кхэтанэ рашаёро матёлас жыко одова, со кокоро пэс на уґалёлас, нэ пашыл адава мардяпэ редко и назоралэс.
Макаро долыджялас лэс, бизорьякирэс кхэрэ, кэ дай рашаны.
Адава сыс куч рашаёро, нэ мэя ёв накуч мулыпнаса. Екхвар, коли сарэ выгынэ кхэрэстыр и мато рашаёро ачьяпэ екхджино тэ пасёл прэ пасибнытко, лэскэ закамьяпэ тэ потырдэл. Ёв подгыя и бизорьякиро подгыя ко баро дрэван хачкирдо бов, соб тэ затырдэл паш ыл яг. Ёв сыс дрэван мато, закачиндяпэ и пыя дрэ яг. Коли явнэ пэскирэ кхэритка, рашастыр ачнэпэ только ґэра.
Сарэ жалискирдэ лаче рашас Иванос, нэ адякэ сыр лэстыр ачнэпэ только ґэра, то тэ высастякирэл лэс на могискирдя ни екх састыпнари дро свэто. Ґэра гарадэ, а про штэто рашаскиро Иваноскиро прибичядэ ваврэс. Акана адава рашаёро саро сыс тэрдо пашыл лэстэ и подтолкинэс лэс ґэраса.
- Ушты Макарушко, — ракирдя ёв. — Явэн-ка.
- Карик мэ джява? – пучья Макаро холяса.
Ёв думиндя, со коли ёв акана «хасия» то ёв банго тэ пасёл спокойнэс, и лэскэ на трэби тэ джял отэнчя пирэ тайга, тэ блэндысол бидромэскиро. Ваврэс ваш со лэскэ трэбинэ тэ хасёл?
- Явэн ко Баро Тайоно.
- Соскэ мэ джява кэ ёв? – пучья Макаро.
- Ёв лэла тут тэ сэндын – пхэндя рашаёро тангипнаскирэ глосаса.
Макаро взрипирдя, со чячё после мулыпэ трэби тэ джяс карик-то про сэндо. Ёв адава шундя коли-то дрэ кхангири. А коли адякэ, то рашай ракирдя чячес. Пригыяпэ тэ ґаздэспэ.
И Макаро газдыяпэ, ракири пэскэ тэло ушт, со дажэ после мулыпэ на дэн манушэскэ тэ пасёл.
Рашай гыя ангил, Макаро пал лэстэ. Гынэ ёнэ уса прямэс. Дрэвы дынэ лэнгэ дром. Гынэ про востоко.
Макаро удивисалыя удыкхи, со после рашастэ Иваностэ на ачэлапэ шпэра про ив. Подыкхи пэскэ тэло ґэра, ёв адякэ жэ на удыкхья шпэра; ив сыс жужо и ровно сыр смерть.
Ёв подуминдя, со акана лэскэ дрэван шукар тэ псир пиро чюжа ухтылыбнаскирэ, адякэ сыр никон ваш адава на могискирла тэ уґалёл: нэ рашай уґалыи, со лэстэ прэ годы, порисия ко Макаро и пхэндя:
- Кабысь (чюрдэ, ачяв)! Ту на джинэс, со тукэ дорэсэлапэ пало адава.
- Нэ, нэ! – отпхэндяпэ Макаро. – Акэ нашты и тэ подуминэс. Со ту ададывэс саво ачьян холямо? Яв штыл!...
Рашай покачиндя шэрэса и гыя дурыдыр.
- Дур тэ джяс? – пучья Макаро.
- Дур, — пхэндя рашай тангипнаса.
- А со ласа тэ хас? – пучья отэнчя Макаро.
- Ту бистырдян, пхэндя рашай порисии кэ ёв, — со ту мэян и со тукэ акана на трэби ни тэ хас, ни тэ пьес.
Макароскэ адава дрэван на камьяпэ. Хай-жэ, адава шукар, коли нанэ со тэ хас, нэ тоды мангэ трэбинэ тэ пасёвав адякэ, сыр сомас пашло коли мэём. А тэ джяс, тэ инкэ тэ джяс дур, и тэ на хас ничи, адава здыяпэ Макароскэ дрэван нашукар. Ёв отэнчя закостяпэ.
-На кошпэ! – пхэндя рашай.
-Шукар, — пхэндя Макаро роибнаскирэ глосаса, нэ кокороо пэскэ думиндя: «Манушэс затховэна тэ псирэл, а тэ хал лэскэ на трэби! Кай адава шундло сыс?» Ёв сыс холямо саро дром, гыи палэ рашастэ. А гынэ ёнэ, ґалёв, длуго. Чячё, Макаро на дыкхья инкэ злоко, нэ дыкхи пиро дурипэ саво ёнэ прогынэ, лэскэ здыяпэ, со ёнэ гынэ пхэрдо курко, адякэ бут ёнэ ачядэ пал пэстэ пади и бэрги, рэки и лэни, адякэ бут прогынэ ёнэ вэша и равнины. Коли Макаро обдыкхьяпэ, лэскэ здыяпэ, со калы тайга кокори упрастала лэндыр палэ, а уче ивитка бэрги сыр биладынэ дрэ ратякиро калыпэ и сыгэс хасёнас пало горизонто. ёнэ сыр хай газдэнаспэ уса учидыр. Чергэня тэрдынэ уса барыдыр и яркыдыр. Отэнчя пало учипнаскиро гребнё, прэ саво ёнэ ґаздынэпэ, сыкадыяпэ ґара загыибнаскирэ чёнэскиро краё. Чён сыр хай камья сыгыдыр тэ уджял, нэ Макаро рашаса лэс дотрадэнас. Нэ акэ о чён отэнчя лыя тэ газдэлпэ про горизонто. Ёнэ гынэ пиро ровно, дрэван учё штэто.
Акана ачья святло, — святлыдыр, сыр дрэ ратякиро начяло. Адаво сыс одолэстыр, со ёнэ сыс про бут близкыдыр ко чергэня. Чергэня, барипнаса кажно дрэ пхабай, адякэ и хачинэ, а чён, сыр барэ сувнакунэ бочкакиро дно, хачия, сыр кхам, саво осветинэ равнина краёстыр жыко краё. Прэ равнина дрэван шукар сыс дыкхно кажно иворо. Пир латэ сыс пролыджинэ бут дрома, и сарэ ёнэ сджянаспэ кэ екх штэто про востоко. Пиро дром гынэ прэзал и прэ грэндэ мануша дро разна уряибэна и разнонэ видоса.
Екхатыр Макаро подыкхья прэ екхэ манушэстэ, зрискирдя дромэстыр и прастандыя пал лэстэ.
- Тэрдёв, тэрдёв! — дыя годла рашай; нэ Макаро на шундя. Ёв уґалыя джиндлэ карахаёс, саво шов бэрша палэ улыджия лэстыр пегонэ грэс, и пандж бэрш палэ мэя. Акана карахаё гыя про одолэ пегонэ грэстэ. Грай адякэ и урняндыя. Тэл лэскирэ наендыр урнянды э пхэрдэ ивэскирэ кучи, хачёви разноцветнонэ чергэнэнгирэ лученгирэ переливэнца. Макаро удивисалыя коли удыкхья сыго прастыбэ; сыр могискирдя ёв, прэзал, адякэ локхэс тэ дотрадэл уклистэс карахаёс. Удыкхи Макарос дро накицы шаги, карахаё барэ камаибнаса тэрдыя. Макаро холямэс чюрдыяпэ прэ лэстэ.
- Явэн ко шэрало, — дыя годла ёв. – Адава миро грай. Право кан лэстэ росчиндло... Дыкх саво лачё! Джяла прэ чюжонэ грэстэ, а хулай прэзал, сыр хай чёроро.
- Потэрдёв! – пхэндя прэ адава карахаё. – На трэби ко шэрало. Тыро грай, ракирэса?... Нэ, и лэ лэс! Бэнгано грай! Панджто бэрш джява прэ лэстэ, и уса, сыр хай ни штэтостыр... Прэзал мануша и то обтрадэна ман: лаче карахаёскэ адалэстыр ладжяво.
И ёв залыджия ґэрой, соб тэ сджял э зэнятыр, нэ дрэ адая мэнта кхино рашай подпрастандыя кэ ёнэ и ухтылдя Макарос пало васт.
- Бибахтало! – дыя годла ёв: — со ту кэрэса? Развэ на дыкхэса, со карахаё камэл тут тэ обхохавэл?
- Хай-жэ, хохавэла, дыя годла Макаро, роскэри васта: — грай сыс лачё, чячёно ваш хулаибэ грай... Мангэ дэнас пал лэстэ 40 састэ инкэ прэ трито чяр... На-аа, пшала! Коли хаскирдян грэс, мэ лэс зачинава прэ мас, а ту заплэскирэса мангэ жужэ ловэнца. Думинэса, со – карахаё, — так и нанэ прэ тутэ сэндо?
Макаро холясыя и дыя годла пэфроми, соб тэ скэдэл пашыл пэстэ бутыр манушэн, адякэ сыр ёв присыклыя тэ дарэл карахаендыр. Нэ рашай тэрдякирдя лэс.
- На годлэ, Макаро! Ту уса бистрэса, со ту мэян, со прэзал ту джяса про бут сыгыдыр карахаёстыр? Камэс, соб тукэ пригыяпэ тэ джяс саро тысэнцо бэрша?
Макаро доґалыяпэ, соскэ карахаё адякэ камаибнаса отдэлас лэскэ грэс.
«Фрэнта мануша!» подуминдя ёв и пхэндя карахаёскэ.
- Нэ мэк адякэ! Джя прэ грэстэ, а мэ, пшала чинава прэ тутэ мангипэ.
Карахаё холямэс уридя стады и традыя грэс. Грай сарэ штэтэндыр урняндыя, ивэскирэ клубы замардэ тэлэ наендыр, нэ пока Макаро рашаса на гынэ, карахаё на угыя лэндыр и шаго.
Ёв холямэс чюнгардыя и пхэндя Макароскэ:
- Шун, догоро (приятелё), нанэ ли тутэ киркори? Дрэван камэлпэ тэ потырдав, а пэскири кирки мэ выхачкирдём ужэ штар бэрша палэ.
- Джюкэл тукэ приятелё, а на мэ! – холямэс пхэндя Макаро. – Дыкхэса ту: чёрдя грэс и мангэла кирки! Хасёв ту и то на явэла танго.
И адалэ лавэнца Макаро гыя дурыдыр.
- А нашукар ту кэрдян, со на дыян лэскэ кирки, — пхэндя лэскэ рашай Ивано. – Пал адава про сэндо Тайоно простинэс бы тукэ на тыкныдыр шэла грэхи.
- Так со жэ ту на пхэндян мангэ адава гарыдыр? – выкостяпэ Макаро.
- Тэ акана поздно тэ сыклякирэс тут. Ту банго санас тэ уґалёс ваш адава пэскирэ рашандыр коли санас джидо.
Макаро холясыя. Рашандыр ёв на дыкхья нисаво кучипэ: лэна маро, продукты и ваврэ, а на высыклякирдэ, коли трэби тэ дэс карахаёскэ кирки, соб тэ получискирэс грэхэнгиро отмэкибэ. Ада баро рэндо: шэл грэхи... и уса пал екх листо кирки!.. А адава со наяви тэ мол!
- Потэрдёв, — пхэндя ёв, — ухтылла амэндыр екх листыцо, а штар ачяибнаскирэ мэ отдава карахаёскэ. Адава явэла штар шэла грэхи.
- Обдыкхпэ, — пхэндя рашай.
Макаро обдыкхьяпэ. Пала ростходяпэ только парно чючё штэто. Карахаё дрэ екх мэнта сыс дыкхно дуратунэ точкаса. Макароскэ здэяпэ, со ёв дыкхья, сыр парно пыло урняла тэлэ наендыр лэскирэ грэстыр, нэ пирдал мэнта и адая точка хасия.
- Нэ, нэ, — пхэндя Макаро. – Явэла карахаёскэ и би киркякиро шукар. Дыкхэса ту: хаскирдя грэс, бэнгано!
- На, — пхэндя рашай, — ёв на хаскирдя тырэ грэс, нэ прэ чёрдэ грэстэ дур на уджяса!
Макаро чячё шундя адава пхуромэндыр, нэ адякэ сыр дрэ пэскиро джиибэ дыкхья на екхвар, со карахаи уджянас прэ чёрдэ грэндэ жыко само форо, то полыно сы, ёв пхуромэнгэ на дыя патяибэ. Акана жэ ёв удыкхья, со и пхурома ракирна вавир моло чячипэ.
И ёв лыя тэ обтрадэл бутэ уклистэнгирэн. Сарэ ёнэ традынэ адякэ жэ сыго, сыр и пэрво. Грая урняндынэ, сыр чириклэ, уклистэнгирэ сыс дро кхамлыпэ, а машкир адава Макаро уса обтрадыя лэн и ачядя пал пэстэ.
Ада сыс бутыр уса карахаи, нэ попэрнаспэ и чялганцы: кой савэ последнёнэндыр бэштэ сыс прэ чёрдэ гурувэндэ и подтрадынэ лэн раненца.
Макаро дыкхья прэ карахаендэ холяса и кажно моло костяпэ, со адава лэнгэ инкэ набут. Коли жэ ёв удыкхэлас чялганцэн, то тэрдёлас и розракирлас лэнца: уса-таки адава сыс приятели, хоть и чёра. Вавир моло ёв дажэ жалискирдя одолэса, со, газдыи про дром ран, подтрадэлас палал гурувэн и грэн: нэ только ёв кокоро кэрлас палал накицы шаги, сыр ужэ уклистыбнаскирэ ачэнаспэ палал набут заметнонэ точкенца.
Равнина здэласпэ биконцоскиро. Ёнэ уса обтрадэнас уклистэнгирэн и савэ прэзал гынэ, а машкир адава пашыл саро здэласпэ чючеса.
Машкир кажнонэ дуе путникэндэ пашлэ сыс сыр хай барэ шэлэнгирэ или тысэнцы вэрсты.
Машкир ваврэ манушэндэ Макароскэ попыяпэ наджиндло пхуро; ёв сыс, ґалёв чялганцо; адава сыс дыкхно пиро муй, пиро уряибэ, и пиро псирибэ, нэ Макаро на могискирдя тэ взрипир, со ёв коли-то гарыдыр лэс дыкхья. Прэ пхурэстэ сыс розрискирдо постын, бари барэ канэнца стады, розрискирды, сымиритко пхураны холов и розрискирдэ телянтытка тыраха. Нэ со дылныдыр сарэстыр, — надыкхи прэ пэскиро пхураныпэ, ёв тырдыя про псикэ инкэ пхураныдыр пэстыр пхурья, ґэра савьякирэ тырдынэпэ пирэ пхув. Пхуро пхэрэс дышындя, ґэра закхудэпэ и ёв пхарэс припасёлас про кашт. Макароскэ ачья лэс танго. Ёв тэрдыя. Пхуро тэрдыя тожэ.
- Капсе (ракир)! – пхэндя Макаро.
- На, — пхэндя пхуро.
- Со шундян?
- Ничи на шундём.
- Со дыкхьян?
- Ничи на дыкхьём.
Макаро посыс набут штыл, а отэнчя лыя тэ роспучел пхурэс, кон ёв и катыр джяла.
Пхуро пхэндя. Ґара ужэ, — кокоро ёв на джинэл кицы бэрш палэ, — ёв ачядя Чялгано и угыя прэ «бэрга» тэ зракхэлпэ (спасаться). Одой ёв ничи на кэрдя, хая только морошка и корни, пхув на ганадя, на сеиндя, на мелиндя маро и на плэскирдя подати. Коли ёв мэя, то явья ко Тайоно про сэндо. Тайоно пучья, кон ёв и со кэрдя. Ёв роспхэндя, со ёв угыя прэ «бэрга» тэ зракхэлпэ. «Шукар, — пхэндя Тайоно, — а кай жэ тыри пхури? Джя, ян адарик тырья пхурья.» И ёв гыя палэ пхурьятэ, а пхури ангил мэрибэ псирэлас тэ мангэл, и ла, на сыс конэскэ тэ чяравэл, и латэ на сыс ни кхэр, ни гурувня, ни маро. Ёй ачья бизорьякири и на могискирла тэ тырдёл ґэра. И ёв акана банго тэ тырдэл ко Тайоно пхурья прэ пэстэ.
Пхуро зарундя, а пхури чиладя лэс ґэраса, сыр гурувэс, и пхэндя бизорьякирьяса, нэ холямэ глосяса;
- Лыджя!
Макароскэ ачья инкэ бутыр танго пхурэс, и ёв порадысалыя дёстыр, со лэскэ на удыяпэ тэ уджял прэ «бэрга». Лэскири пхури сыс дрэван бари, зоралы пхури, и лэскэ тэ лыджял ла явэлас бы инкэ пхарыдыр. А колиб ёй кэ адава лэлас лэс тэ мар ґэраса, сыр гурувэс, то, ґалёв, сыго затрадэлас жыко вавир мулыпэ.
Э тангипнастыр ёв лыя было пхурья пало ґэра, соб тэ помогискир, нэ только прогыя дуй-трин шаги, сыр банго сыс сыго тэ вымэкэл пхурьякирэ ґэра, соб ёнэ тэ на аченпэ лэстэ дро васта. Дрэ екх мэнта пхуро пэскирэ пхурьяса хасинэ якхэндыр.
Дурыдыр пал саро дром Макаро на дыкхья адасавэ манушэн, савэ могискирнас тэ явэн ваш лэскэ интересна. Адай сыс чёра, савэ тырдынэ прэ пэстэ чёрдо миштыпэ, сыр грая и гынэ ґэрой палэ ґэрой: груба якутска тайоны тринскирдэпэ, бэшы про уче зэня, сыр башни, заухтылы пало облаки уче стадэнца. Адай жэ, пашыл, дро ухтыбэ прастандынэ чёрорэ комночиты (писхарья), шукэ и локхэ сыр зайцы. Гыя холямо умарибнари (убийца), саро дро рат, диконэ якхэнца. Ивья чюрдыяпэ ёв дро жужо ив, соб тэ змор ратунэ пятны. Ив екхатыр кэрласпэ пашыл лолэса, а пятны прэ умарибнаристэ дыкхнэ сыс фэдыр, и дрэ лэскирэ якха сыс дико страх. И ёв уса гыя, на дыкхи прэ ваврэндэ манушэндэ, савэ трашаибнаса дыкхнэ прэ лэстэ.
А тыкнэ чяворытка дя уса урняндынэ дро фано, сыр чириклэ. Ёнэ урняндынэ барэ стаенца, и Макаро адалэстыр на удивисалыя. Накуч хабэ, блата, бовэнгири яг и шылалэ дро юрты балваля выдживэнас лэн екхэ Чялагонэстыр шэлэнца. Коли удыкхнэ умарибнарис, ёнэ трашаибнаса чюрдэнаспэ дур дрэ строна, и длугэс инкэ после одова шундяпэ дро фано сыго, трашано лэнгирэ тыкнэ крылэнгиро шуныбэ.
Макаро на могискирдя тэ на удыкхэл, со ёв джяла, коли тэ подыкхэс прэ ваврэндэ, дрэван сыго, и ёв причиндя адава, со ёв сы лачё мануш.
- Шун, агабыт (дад), — пхэндя ёв – сыр ту думинэса? Мэ хоть и камьём коли сомас джидо тэ выпьяв, а мануш сомас лачё. Дэвэл ман камэл...
Ёв фрэнтэс подыкхья прэ рашастэ Иваностэ.
Лэстэ сыс дрэ годы: тэ выґалёл кой-со э пхурэ рашастыр. Нэ одова пхэндя надлуго.
- На пхутёв! Надур акана. Сыго уґалёса кокоро. Макаро и на удыкхья гарыдыр, со прэ равнина сыр будто лыя тэ парнёл. Гарыдыр сарэстыр палэ горизонтостыр сыкадынэ накицы парнэ лучи. Ёнэ сыго прогынэ пиро болыбэ и мурдякирдэ ярка чергэня. И чергэня мурдынэ, а чён гарадыя. И ивитко равнина покалыя.
Тоды ангил латэ газдынэпэ туманэ и тэрдынэ пашыл равнина, сыр почётна халадэ.
И дрэ екх штэто, про востоко, туманэ ачнэ парныдыр, сыр халадэ, урядэ дро сувнакай.
И отэнчя туманэ закунындлэпэ, сувнакунэ халадэ кэрдэ шэрэнца.
Пал лэндэ выгыя кхам и тэрдыя прэ лэнгирэ сувнакунэ хребты и обдыкхья равнина.
И равнина сари захачия надыкхнэ, жыко корьякирибэ.
И туманы свэнкиткэс газдынэпэ барэ хороводоса, розрискирдэпэ про западо и, кунякирибнаса лыджинэпэ дро вэрхо.
И Макароскэ здэласпэ, со ёв шунэла дрэван куч гилы. Адава сыс хай сыр одоя, ґара джиндлы гилы, савьяса пхув кажно моло мангэла кхам. Нэ Макаро ниекхвар инкэ на камья ла дрэван тэ шунэл и только дро пэрво моло полыя, сави адава лачи гилы.
Ёв тэрдо сыс и шундя и на камья тэ джял дурыдыр, а камья вэко тэ тэрдёл адай и тэ шунэл… 
Нэ рашай Ивано лыя лэс палэ бай.
- Заджяса, — пхэндя ёв, — амэ явьям.
Макаро удыкхья, со ёнэ тэрдэ сы пашыл барэ удэра, савэ гарыдыр гарадэ туманэ.
Лэскэ дрэван на камьяпэ тэ джял нэ трэбинэ сыс тэ джяс.
6
Ёнэ вгынэ дро лачё баро кхэр, и, только вгыи адарик, Макаро удыкхья, со прэ грэда сыс холямо мразо. Машкир кхэр тэрдо сыс боворо дрэван шукар кэрдо, э жужэ рупэстыр, и дрэ лэстэ хачинэ сувнакунэ кашта, дыи ровно татыпэ, саво екхатыр проджялас дрэ саро трупо. Яг адалэ лаче боворэскиро на чиндя якх, на хачкирдя, а только таткирдя, и Макароскэ отэнчя закамьяпэ вэко тэ тэрдёл адай и тэ татёл. Рашай Ивано адякэжэ подгыя ко боворо и протырдыя кэ ёв замразынэ васта.
Дро кхэр сыс штар удэра, савэндыр только екх лыджия яври, а дрэ ваврэ уса вгынэ и выгынэ савэ-то тэрнэ мануша дро длэнга парнэ гада. Макаро подуминдя, со, адава, ґалёв, писхарья адалэ Тайоноскирэ. Лэскэ здыяпэ, со ёв кай-то лэн ужэ дыкхья, нэ на могискирдя тэ взрипир кай. Удивисалыя Макаро и одолэстыр коли удыкхья, со кажнонэ писхаристэ про думо болтындлэпэ барэ парнэ крылы, и ёв подуминдя, со ґалёв э Тайоностэ сы инкэ и ваврэ писхарья, адякэ сыр адалэ, ґалёв на могискирнас пэскирэ крылэнца тэ проджян пиро вэш ваш каштэнгиро или жерденгиро чингирибэ.
Екх э писхарьендыр подгыя тожэ ко боворо и порисии кэ ёв думэса, заракирдя рашаса Иваноса:
- Ракир!
- Нанэ, со – ракирла рашай.
- Со ту шундян про свэто?
Сарэдуй сыс штыл, и отэнчя рашай пхэндя:
- Яндём, акэ, екхэс.
- Адава чялганцо? – пучья писхари.
- Чялганцо.
- Нэ, так трэби тэ приготовинэс барэ ублаибнаскирэ.
И ёв угыя дрэ екх э удэрэндыр соб тэ пхэнэл, а Макаро пучья рашастыр, прэ со трэби ублаибнаскирэ и прэ со барэ?
- Дыкхэса, — пхэндя рашай ладжяибнаса, — ублаибнаскирэ трэби, соб тэ сублавэс кучипэ и накучипэ, саво ту кэрдян, коли санас джидо. Сарэндэ ваврэ манушэндэ накучипэ и кучипэ ублавэна мусэрэнца; екхэндэ чялганцэндэ грэхи адякэ бут, со ваш лэнгэ Тайоно припхэндя тэ кэрэн особа ублаибнаскирэ дрэван барэ чярэса ваш грэхи.
Адалэ лавэндыр Макаростэ сыр хай пусадя пиро ило. Ёв лыя тэ дарэл.
Писхарья влыджинэ и тходэ барэ ублаибнаскирэ. Екх чяро сыс сувнакуно и тыкно, вавир – каштуно, дрэван баро. Тэло баро чяро екхатыр откэрдяпэ хор калы колбань.
Макаро подгыя и шукар обдыкхья ублаибнаскирэ, соб тэ на явэл фрэнтыма. Нэ хохаибэ на сыс. Чярэ тэрдэ сыс ровно и на кунякирдэпэ.
Нэ уса Макаро шукар наджиндя лэнгиро кэрибэ и ваш лэскэ фэдыр явэлас тэ ублавэс про безмено, прэ саво пал пэскиро джиибэ ёв дрэван шукар высыклыя и тэ бикнэл и тэ кинэл кофоса ваш пэскэ.
- Тайоно джяла, — пхэндя рашай Ивано и лыя сыго тэ обтырдэл ряса.
Машкиратунэ удэра откэрдэпэ, и вгыя пхуро припхуро Тайоно, барэ сывонэ бродаса, сави змэкьяпэ тылыдыр кустыкатыр. Ёв сыс урядо дро барвалэ, наджиндлэ Макароскэ постына и тхана, а про ґэра лэстэ сыс татэ тыраха, обсыдэ плисоса, савэ Макаро дыкхья прэ пхуранэ дэвлэнчиныбнаристэ.
Коли Макаро подыкхья прэ пхуранэ Тайоностэ, то уґалыя, со адава само пхуро, савэс ёв дыкхья прэ патрин дрэ кхангири. Только адай лэса на сыс чяво. Макаро подуминдя, со ґалёв, о чяво угыя пиро хулаибэ. Пал адава голумбо приурняндыя дрэ штуба и покрэнцындяпэ э пхурэстэ про шэро, бэстя кэ ёв про чянга. И пхурано Тайоно гладиндя голумбос вастэса, бэшы про особо тходо ваш лэскэ бэшыбнаскиро.
И пхурано тайоноскиро муй сыс куч, и коли Макаростэ тэрдёлас дрэван пхаро про ило, ёв дыкхья прэ адава муй, и лэскэ тэрдёлас локхыдыр.
А про ило лэстэ кэрдяпэ пхаро ваш одова, со ёв взрипирдя екхатыр саро пэскиро джиибэ жыко сама тыкнэ рэнды, взрипирдя кажно тэвэрэскиро чингирибэ и кажно счингирдо дрэво, и кажно выпины тахтай бравинта.
И лэскэ ачья ладжяво и дарано. Нэ коли подыкхья дро муй пхурэ Тайоноскэ, ёв ачья смелэдыр.
А коли прогыя дарипэ, ёв подуминдя, со могискирла кой-со удэлапэ и тэ згаравэс.
Пхуро Тайоно подыкхья прэ лэстэ и пучья, кон ёв и катыр и сыр кхарна, кицы лэскэ бэрша.
Коли Макаро пхэндя, пхуро Тайоно пучья:
- Со ту кэрдян дрэ пэскиро джиибэ?
- Кокоро джинэс, — пхэндя Макаро. – Тутэ банго тэ явэл зачиндло.
Макаро выґалыя пхурэ Тайонос, ками тэ джинэл чячес ли зачиндло лэстэ саро.
- Ракир кокоро, на яв штыл! – пхэндя пхурано Тайоно.
И Макаро отэнчя ачья смелэдыр.
Ёв лыя тэ пиригинэл пэскирэ бутя, и ёв хоть и рипирдя кажно тэвэрэскиро чингирибэ, и кажно счингирды жердь, и кажно борозда, пролыджины сохаса, нэ ёв  притховэлас пхэрдэ жерденгирэ тысэнцы и шэла каштэнгирэ урда, и шэла брэвны, и шэла тырдынэ посево.
Коли ёв саро пиригиндя, пхуро Тайоно пхэндя рашаскэ Иваноскэ;
- Янэнте-ка адарик лылвари.
Макаро удыкхья, со рашай Ивано бутякирла Тайоностэ сурукстоса (чиныбнариса), и дрэван росхолясыя, со одова сыр приятелё на пхэндя лэскэ ваш адава гарыдыр.
Рашай Ивано яндя бари лылвари, роскэрдя ла и лыя тэ гинэл.
- Подыкх-ка, — пхэндя пхуро Тайоно, — кицы жэрди?
Рашай Ивано подыкхья и пхэндя тангипнаса:
- Ёв хохадя про дэшутрин тысэнцы.
- Хохавэла ёв! – задыя годлы Макаро, — ёв, ґалёв обхохадяпэ, ваш адава со ёв матымари и мэя налаче мэрибнаса.
- Яв штыл ту! – пхэндя пхуро Тайоно. – Лэлас ли ёв тутыр лишнё пало болыбэ (крестины) или пало бьяв? Лэлас ли ёв тутыр зорьяса продуктэнгиро и марэскиро скэдыбэ?
- Со тэ ракирэс ивья! — пхэндя Макаро.
- Акэ дыкхэса, — пхэндя Тайоно, — мэ джином и кокоро, со ёв пьела...
И пхуро Тайоно росхолясыя.
- Гин акана лэскирэ грэхи пирэ лылвари, ваш адава, со ёв хохаибнари, и мэ лэскэ на патява, — пхэндя ёв рашаскэ Иваноскэ.
А машкир адава писхарья чюрдынэ про сувнакуно чяро Макароскирэ жэрди, и лэскирэ кашта, и лэскири пашня и сари лэскири буты. И саро ачья адякэ бут, со сувнакуно чяро про ублаибнаскирэ змэкьяпэ, а каштуно газдыяпэ учес, учес и лэс нашты сыс тэ дорэсэс вастэнца и тэрнэ дэвлэскирэ писхарья урняндынэ прэ пэскирэ крылы, и шэл мануша тырдынэ лэс шэлэнца тэлэ.
Пхари буты сыс чялганцоскири!
А рашай Ивано лыя тэ выгинэл хохаибэна, и пирэ лылвари сыс – биш тэ екх тысэнцо еняшэл триянда трин хохаибэна, и рашай лыя тэ згинэл, кицы Макаро выпия стэклы бравинта и сыс подгиндло, штаршэла стэклы, — и рашай гиндя, дурыдыр, а Макаро дыкхья, со каштуно ублаибнаскиро чяро пиритырдэла сувнакуно, и со ёв змэкэлапэ ужэ дрэ колбань, и пока рашай гиндя, ёв уса змэкьяпэ.
Макаро думиндя кокоро пэскэ, со рэндо лэскиро сыс накуч, и подгыи кэ ублаибнаскирэ камья чёраханэс тэ подрикир чяро ґэраса. Нэ екх э писхарьендыр удыкхья адава, и лэндэ выгыя годлыпэ.
- Со одой адасаво? – пучья пхуро Тайоно.
- Тэ акэ ёв камья тэ подрикир ублаибнаскирэ ґэраса, — пхэндя писхари.
Тайоно холяса пхэндя Макароскэ.
- Дыкхава, со ту хохаибнари, кирно и матымари… И пал тутэ ачьяпэ надолыибэ, и рашай пал тутэ гинэла продукты, и исправнико кэрла грэхи пал туте, кошы тут кажно моло налаче лавэнца!...
И пхуро Тайоно пучья рашастыр Иваностыр:
- Кон дро Чялгано тховэла прэ грэндэ бутыр сарэндыр пхарипэ, и кон традэла лэн бутыр сарэндыр?
Рашай Ивано пхэндя:
- Кхангиритко трапэзнико. Ёв традэла почта и возинэ исправникос.
- Тэ отдэс адалэ кирначёс трапезникоскэ дро грая, и мэк ёв возинэ прэ лэстэ исправникос, пока на затрадэла... А одой амэ подыкхаса.
И только со пхуро Тайоно пхэндя адава лав, сыр удэра откэрдэпэ, и дро кхэр вгыя чяво пхурэ Тайоноскиро и бэстя лэстыр правонэ вастэстыр. И чяво пхэндя;
- Мэ шундём тыро припхэныбэ... Мэ длуго джиндём про свэто и джином одолэ рэнды: пхаро явэла чёрорэ манушэскэ тэ возин исправникос! Нэ... Тэ явэл!.. Только, могискирла, ёв инкэ со-наяви пхэнэла. Ракир, барахсано (чёроро)!
Тоды кэрдяпэ со-то странно. Макаро, одова само Макаро, саво ниекхвар пал саро джиибэ на ракирдя бутыр дэшэ лавэндыр, екхатыр приявнэ кэ ёв лава. Ёв заракирдя и кокоро удивисалыя. Ачнэ сыр бы дуй Макары: екх ракирдя, вавир шундя и удивисалыя. Ракирибэ лэстэ гыя шукар, лава традынэпэ екх палэ ваврэстэ дро пиритрадыпэ и отэнчя тэрдынэ длэнгонэнца, стройнонэ рядэнца. Ёв на дарандыя. Коли лэскэ и приджялапэ тэ змарпэ, то екхатыр жэ ёв поправинэспэ и дэлас годлы инкэ дрэваныдыр.
А само баро – кокоро джиндя, со ракирдя убедительнэс.
Пхуро Тайоно, набут росхолясови пэрво пал лэскиро хохаибэ, лыя отэнчя тэ шунэл барэ камаибнаса, сыр бы уджины, со Макаро на адасаво ужэ дылыно, савэса здыяпэ пэрво моло. Рашай Ивано дрэ пэрво мэнта страхандыя и лыя тэ тырдэл Макарос пало постын, нэ Макаро оттрадыя лэс и ракирдя дурыдыр. Отэнчя и рашай пирьячя тэ трашадёл и дажэ засандяпэ, дыкхи, со лэскиро прихожанино ракирла чячипэ и со адава чячипэ приджалапэ пиро ило пхурэ Тайоноскэ. Дажэ тэрнэ мануша дро длэнга гада и парнэ крылэнца, савэ джиндлэ пхурэ Тайоностэ дро писхарья, поджянас пэскирэ штубатыр ко удэра и порадэ муенца шундлэ Макароскиро ракирибэ, мари екх екхэс вастэнца.
Ёв лыя тэ ракир одолэстыр, со на камэл тэ джял ко трапэзнико дро грая. И на ваш одова, со дарла пхарэ бутятыр, а ваш одова, со адава припхэныбэ начячюно. А адякэ сыр адава решениё начячюно, то ёв на кандэла и на полыджяла канэса, на притховэла ґэрой. Мэк лэса кэрна, со камэн. Мэк дажэ отдэна бэнгэнгэ про вэко дро комночиты – ёв на лэла тэ возин исправникос, ваш одова со адава начячюнэс. И мэк на думинэна, со лэскэ грэскиро джиибэ дарано: трапэзнико традэла грэс, нэ чяравэла джёвьяса, а лэс традынэ саро джаибэ, нэ джёвьяса николи на чярадэ.
- Кон тут традыя? – пучья пхуро Тайоно холяса.
Тэ лэс традынэ саро джиибэ! Традынэ шэралэ и старшыны, заседатели и исправникэ, пало подати; традынэ рашая пало налого; традынэ нужда и бокх; традынэ мразы и татыпэна, брышында и зашуткирибэна: традыя промразуны пхув и холями тайга... Ското джяла ангил и дыкхэла прэ пхув, на джины карик лэс традэна... И ёв адякэжэ... Разве ёв джиндя, со рашай гинэла дрэ кхангири и палсо лэскэ джяла скэдыбэ? Разве ёв джиндя, палсо и карик улыджинэ лэскирэс пхурэдырэ чявэс, савэс лынэ дро халадэ, и кай ёв мэя и кай пашлэ лэскирэ чёрорэ кокалы?
Ракирна, со ёв пия бут бравинта? Хай-жэ, адава чячё, лэскиро ило мангья бравинта...
- Кицы ту, ракирэса стэклы?
- Штаршэл, — пхэндя рашай Ивано, подыкхи дрэ лылвари.
Шукар! Нэ разве адава сыс бравинта? Трин четверти сыс паны и только екх четверть сыс чячюны бравинта тэ киркякиро настоё. А ваш адава триншэл стэклы трэби тэ счюрдэс згиныбнастыр.
- Чячё ли ёв ракирла саро адава? – пучья пхуро Тайоно э рашастыр Иваностыр, и дыкхно сыс, со ёв инкэ холямо.
- Жужо чячипэ, — сыгэс отпхэндяпэ рашай, а Макаро дурыдыр ракирдя.
Ёв притходя трианда тысэнцы жэрди. А разве адава набут? И дуй тысэнцы ёв чингирдя, коли лэстэ сыс насвалы пэрво лэскири ромны... И лэстэ пхаро сыс про ило, и ёв камья тэ бэшэл пашыл пэскирэ пхуромнятэ, а нужда традыя лэс дрэ тайга... И дрэ тайга ёв рундя и ясва мразынэ лэстэ про якха, и мэнькатыр шыл проджялас жыко ило... А ёв чингирдя.
А ромны после мэя. Ла трэбинэ сыс тэ гаравэс, а лэстэ на сыс ловэ. И ёв лыяпэ тэ чингир кашта, соб тэ заплэскир палэ ромнякиро кхэр про одова свэто... А тимисяри удыкхья, со лэскэ нужда, и дыя только пиро дэш гаспря… И пхури пашлы сыс екхджыны дро шылало кхэр, а ёв отэнчя чингирдя и рундя. Ёв думиндя, со адалэ урда трэби тэ гинэс дро пандж молы и бутыр.
Пхурэ Тайоностэ сыкадэпэ про якха ясва, и Макаро удыкхья, со ублаибнаскирэ чярэ закунындлэпэ, и каштуно газдыяпэ, а сувнакуно змэкьяпэ.
А Макаро дурыдыр ракирдя: лэндэ саро зачиндло дрэ лылвари... Мэк жэ ёнэ породэна: коли ёв пириджиндя сави наяви ласка, привето или радыма? Кай лэскирэ чявэ? Коли ёнэ мэрнас, лэскэ сыс кирко и пхаро, а коли выбарьёнас, то уджянас лэстыр, соб екхджинэнгэ тэ марэнпэ пхарэ нуждаса. И ёв спхурия екхджино пэскирьяса ваврэ пхурьяса и дыкхья, сыр лэс ачявэна зорья и подджяла холямо бесприютно пхурипэ. Ёнэ тэрдэ сыс екхджинэ, сыр дрэ фэлда дуй сиротлива егли, савэн марна сарэ холямэ ива.
- Чячё ли? – пучья отэнчя пхуро Тайоно. И рашай сыгэс пхэндя:
- Жужо чячипэ!
И отэнчя ублаибнаскирэ встринскирдэпэ... Нэ пхуро Тайоно задуминдяпэ.
- Сож адава, — пхэндя ёв: — сы жэ мандэ прэ пхув чячюнэ праведники... Якха лэнгирэ ясна и муя святла, и уряибэна на замакхнэ... Илэ лэнгирэ ковлэ сыр лачи пхув; прилэла куч семё и дэла крино сельно и благовонна взгыибэна, кхандыпэна савэнгиро трэбинэ ваш мангэ. А ту подыкх прэ пэстэ...
И сарэ дыкхнэ прэ Макаростэ, и ёв зладжяндыя. Ёв акана джиндя, со лэскирэ якха мутна и муй кало, бала и брода нагандлэ, уряибэ розрискирдо. Ёв длугэс жыко мэрибэ уса скэдэласпэ тэ кинэл тыраха, соб тэ явэл про сэндо, сыр трэбинэ адава чячюнэ гаджескэ, нэ уса пропьела ловэ, и акана тэрдо сыс ангил Тайоностэ, сыр последнё якуто дро налаче тыраха… И ёв камья тэ пропэр дро пхув.
- Муй тыро кало, — ракирдя пхуро Тайоно, — якха мутна, и уряибэ розрискирдо. А ило тыро забария чярьяса и терниёса и киркэ полыняса. Акэ соскэ мэ камам мирэ праведнонэн и отрисёвава адасавэндыр сыр ту нажужэндыр.
Макароскиро ило стасадяпэ. Дрэ лэстэ газдыяпэ ладжь пэскирэ джиибнастыр. Ёв змэкья шэро, нэ екхатыр газдыя лэс и отэнчя заракирдя.
«Ваш савэ праведникэндэ ракирла Тайоно? Коли ваш одолэндэ, со джиндлэ прэ пхув дрэ екх бэрша Макароса дро барвалэ хоромы, то Макаро лэн джинэл... Якха лэнгирэ ясна, ваш одова со на прочидэ ясва адакицы, кицы лэн прочидя Макаро, и муя лэнгирэ святла, ваш одова со обмордэ духэнца, а жужэ уряибэна кэрдэ сы чюжонэ вастэнца».
Макаро отэнчя змэкья шэро, нэ екхатыр газдыя лэс.
А машкир адава разве ёв на дыкхэла, со и ёв бияндыя, сыр ваврэ, яснонэ, откэрдэ якхэнца, дрэ савэ дыкхнэ сыс пхув и болыбэ, и жужэ илэса, готовонэса тэ роскэрпэ прэ саро куч дро свэто? – и коли акана ёв камэл тэ гаравэл тэлэ пхув пэскиро мрачно и позорно трупо, то дрэ адава на лэскиро бангипэ. А конэскиро жэ? – адава ёв на джинэл...
Нэ ёв джинэл екх, со дрэ лэскиро ило хасия терпениё.
7
Колиб Макаро могискирдя тэ дыкхэл, со кэрдя лэскиро ракирибэ прэ пхурэ Тайоностэ, колиб ёв дыкхья, со кажно лэскиро холямо лав пыя про сувнакуно чяро, сыр саструны гиря, ёв урикирлас э холятыр пэскиро ило. Нэ ёв саро адава на дыкхья, ваш одова со дрэ лэскиро ило вчидяпэ короро дарипэ.
Акэ ёв обдыкхья саро пэскиро кирко джиибэ. Сыр ёв могискирдя жыко адава моло тэ вылыджял адасаво пхаро джиибэ? Ёв лыджия адава джиибэ ваш одова, со ангил уса инкэ хачия – чэргэняса дро тумано – надея. Ёв джидо, и ёв могискирла, банго инкэ тэ уґалёл фэдыр джиибэ... Акана ёв тэрдо сыс пашыл концо, и надея мурдыя.
Дрэ лэскиро ди ачья кало и дрэ лэстэ газдыяпэ холы, сыр бари балвал дрэ чючи фэлда кашукэ ратяса. Ёв бистырдя, кай ёв, ангил конэскиро муй сы тэрдо, — бистырдя саро, кроме пэскири холы… 
Нэ пхуро Тайоно пхэндя лэскэ:
- Тэрдёв, барахсано! ту на прэ пхув... Адай и ваш тукэ латхэлапэ чячипэ...
И Макаро затринскирдяпэ. Прэ лэскиро ило пыя сознаниё, со лэс жалискирэна, и ёв ковлыя; а адякэ сыр ангил лэскирэ якха уса тэрдо сыс лэскиро чёроро джиибэ, пэрвонэ дывэсэстыр жыко последнё, то и лэскэ ачья кокорэ пэс дрэван танго. И ёв зарундя…
И пхуро Тайоно тожэ зарундя... И рундя пхуро рашаёро Ивано, и тэрнэ дэвлэскирэ писхарья чидэ ясва, кхосы лэн буглэ парнэ баенца.
А ублаибнаскирэ уса кунындлэпэ и каштуно чяро газдыяпэ уса учидыр и учидыр!