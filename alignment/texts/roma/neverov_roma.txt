Революцыя.
Гыя дад прэ грэстэ дро форо и Ванос лыя пэса. Приавнэ, а одой мануша прэ гаса псирна, гиля багана, — загынэ прэ екх гаса и тевыджяс латыр нашты. Дад ракирла: — злэ стады, Вано, флагэнца джяна.
Вано пучья:
— А палсо ёнэ флагэнца псирна? Дад пхэндя:
Революцыонно бутяритко свэнко дадывэс.
Злыя стады Вано, дыкхэла и дад бистадякиро сы тырдо, грэс тэло зэн рикирла.
А грай здарандыя, адякэ и розлыджяла канэнца, тэвырискирэлпэ камэл.
Лыя Вано флаги тэзгинэл. Згиндя дэшу дуй флаги. Адай музыка дро трубы закхэлдя. Рискирдяпэ дрэ строна грай. На утырдыя Вано про ґэра, пыя шэрэса дро урдо про кхас. Явья кхэрэ, чяворэнгэ лыя тэшарэлпэ:
—	Мэ революцыя дро форо дыкхьём.
Чяворэ пучнэ:
—	Сави сы ёй?
Вано пхэндя:
Дэшу дуй флаги лыджинэ разнонэ кистенца и эмузыка кхэлдя дро барэ трубы. 

Наноскиро ракирибэн.
Закамьяпэ Наноскэ ракирибэн тэчинэл.
Лыя заглавиё дрэ годы тэвыкэдэл, а ёв лэстэ на выджяла. Удыкхья чириклэс про кхэр, думинэла:
—	Акана чинава.
Лыя пор дро васта, а чирикло кхэрэстыр сурняндыя.
Розхолясыя Нано, уштэнца шэптынэ:
—	Уса-таки чинава.
И лыя тэчинэл ракирибэн а заглавиё начиндя.
«Амари штуба тыкнинько, дрэ латэ трин фэнштры.
Дро вэнгло тэрды бов, про шылоро убладо гад.
Мэ бэшто екхджино, прэ гаса ив джяла.
Мангэ коли камэлапэ, коли на камэлапэ тэ сыклёвавпэ.
Мэ камам тэ кэрав и тэдыкхав патря дро книжки.
Кэрава мэ иньке балвалытко мельница, — ёй мандэ на кэрлапэ.
Коли выбарьёвава баро, тэ сыклёвав лава тэ кэрав паравозы».
Прогиндя Нано пэскиро ракирибэн дадэскэ, дад пхэндя:
—	Лачё ракирибэн чин иньке.

Муршытко Сенька
Серёжка Сенькаса дро вэш гынэ. Дромэса Серёжка ракирла:
Сенька ту рувэн дарэса? А Сенька шарлапэ:
—	Со лэн тэ дарэс? Малавава каштэса пиро шэро — умарава.
Загынэ дро вэш, а дро вэш сыр ратяса, каштэндыр кхам на удыкхэса. Тэло ґэра тыкнинька кашторэ пхагирнапэ, листья шуминэна, сурняндыя брэзатыр саво-то чирикло баро. Сенька обдыкхэлапэ, палэ Сёрежкастэ вастэнца ухтыллапэ.
Сережка ракирла лэскэ:
—	Дарэса?
А Сенькаскэ ладжяво тэ приґалёспэ, муршыпэ прэ пэстэ мэкэла:
—	Со мангэ тэ дарав? Мэ на сом тыкнинько.
Адай Сережка пофроми, сыр задэла годлы
—	Рув!
Сенька адякэ и прибэстя страхатыр: Д-а-ё!
И, Сёрежка лыя тэсал прэ лэстэ: Эх ту, Сэня, мурш.

Пхари задачка.

Задынэ Саняскэ задачка дро сыклякирдо кхэр.
Прэ фэлда псирдэ гурувня и грая кхэтанэ, сарэн лэн сыс бидэшэскиро шэл, гурувнен сыс бутыдыр грэндыр про биш-тэ дуй. Кицы грая прэ фэлда?
Явья Саня кхэрэ холямо. Прогиндя задачка, наполыя нисо.
Подыкхья прэ лэстэ баро пшал, пучела:
—	Со, Саня, на выджяла дадывэс тутэ? А Саня и цымблы змэкья:
—	Ёй на чячюнэс чиндлы: вашо грая гурувненца на сы пхэндло.
Прогиндя задачка опшал, салапэ:
—	Хохавэса ту, Саня, задачка сы адякэ чиндлы. На псирэса дрэ школа кажно дывэс, паладава и на джинэс.
Лыя карандашо баро пшал, лыя кокоро задачки тэкэрэл.
Задачка кэрдяпэ. Грая сыс 34. Подыкхнэ дро ответо, и одой адякэ-жэ пхэндло: Грэн 34.
Пшал прэ Санястэ салапэ:
— Нэ со на адякэ?
Ладжяво сыс Саняскэ ёв и ракирла:
— Мэ акана сави камэс задачка кокоро кэрава.

Рыч прэ ванта.

Дай роспхэндя Ганочкакэ парамыся вашо рыческэ, а Ганочка тыкнинько сыс, удыкхья тень пэскири прэ ванта — здарандыя, думиндя, со рыч адава сы.
Рискирдя шэро дрэ строна и тень прэ ванта рискирдяпэ.
Дарандыя иньке бутэдыр Ганочка, зарундя. Дай пучья ла:
—	Со ту ровэса? Ганочка пхэндя.
—	Рыч бэшто прэ ванта. Галёв камья прэ мандэ тэ чюрдэлпэ.
Облыя дай ла, чямудэла.
—	Дылынинько ту мири чаёри, адава тень тыри.
Тэрдёв пашэ ванта и инькэ удыкхэса ла.
Устя Гана и тень лакири выгыя прэ ванта.
Прибандия Гана и тень лакири прибандия!
Засандяпэ ёй и адала поратыр тэ трашал пирьячья.

 
Артисты.
Дрэ школа зимаса сыклякирибнаскири кэрлас тэатро вашо школьнонэ чяворэнгэ.
Школьна чяворэ, савэ сыс побарыдыр, выджянас сыр артисты. Саня Морозово пхуромэса уридяпэ, Гана — пхуромняса, а Вано — хэладэса. Выгынэ ёнэ сарэ трин джинэ, лынэ тэ ракирэн.
Мануша сарэ шунэна лэн, санапэ.
Псирдя одорик и Сёмка Павлушкаса. Миштэс покамьяпэ лэнгэ. Сёмка ракирла Павлушкаскэ:
—	Кэраса кокорэ тэатро!
—	А сыр амэ лэс кэраса? Сёмка пхэндя.
—	Мэ джином сыр. Дыкхьян ту лэндэ занавеска сы ублады? Амэ адякэ-же адай ублаваса одеяло. Ту авэса пхуромны, мэ пхурором. Манька амари авэла хэладэса. Ґаздаса одеяло, ласа тэракирас.
Павлушка пучья: А кон-жэ амэн лэла тэ шунэл?
Чяворэн скхараса, сарэ джяна. Адякэ и зракирдэпэ.
Дорэснэ кудели, лынэ чёра тэкэрэн.
Дро вэнгло убладэ одеяло. Павлушка уридяпэ дро бибьякирэ идя. Шэро крэнциндя бибьякирэ дыкхлэса. Сёмка прикэрдя пэскэ чёра, сыр пхуромэстэ, кашторо дро васта лыя. Саро сбандия — псирла сыр пхурором. Манька уридя Павлушкаскиро гад холовэнца и Сёмкаскири стады. Сабнаскири ачья.
А Сёмка ракирла:
— А кана на балысон, амэ сам артисты.
Про трэмо ангил чяворэ розбэшнэпэ:
Колька, Дунька, Петька накхэнца шмыгают, пиро трэмо ёлозят, ужакирна.
Ґаздынэ одеяло пало шылоро, дыкхэна.
А пирдал лэндэ пхуро чёрэнца.
Адасово страхано и каштэса пиро трэмо марла, Дунька Колькаса дарандынэ, а Петька адава зарундя. Тэупрастал камья. А коли уґалынэ, со адава Сёмка уридяпэ, на ачья трашано.
Адай и Павлушка выгыя, уридо пхуромняса.
Ракирла Сенькаскэ джювлы санэ глосаса:
—	Пхуро, ласа, соли туса тэхас. А Сёмка холяса прэ лэстэ.
—	Тэрдёв набутка тэхас, амаро чяво сыг авэла.
Выгыя Манька дэ Павлушкаскири стады, дэла годлы:
Мэ тэхав на лава, про собраниё джява! Бэштэ чяворэ про трэмо, шунэна роскэрдэ уштэнса. А Дунька сыр сухтя, дэла годлы:
—	Сёмка, тырэ чёра отпэрна!
Сарэ лынэ тэсан прэ Сенькаскирэ чёра и прокхэлдэ чёрэнца саро дывэс. 

Глиняно хэладо.
Прилыджия дад форостыр Ваняскэ игрушка — глинянонэс хэладэс. Саро дывэс кхэлдя Ваня хэладэса, да сыр то радя лэс скаминдэстыр, хэладо розмардяпэ. Ваня зарундя. Дад пхэндя лэскэ: — со-эн ту ровэса? Хэладэс танго. — Наров, амэ ваврэс кэраса. Разлыджинэ ёнэ глина, лынэ хэладэс тэкэрэн. Кэрдэ туловишшё, васта ґэрэнца, прикэрдэ шэро. Вышутия глина, макхлэ ла мэлоса, синёнэ карандашоса росчиндлэ. Ачья лачё, хэладо сыр дрэ форо киндло, и на пхэнэса со кокорэ кэрдэ. Подыкхья Ваня прэ хэладэстэ и ракирла дадэскэ:
— Екхэс хэладэс набут, ди нанэ конэса тэотлыджяс, трэби иньке тэкэрэс. Высыклыя Ваня хэладэн тэкэрэл, гаджес глинатыр кэрдя. Одоло поратыр игрушки на лыя тэкинэл про тарго.
Явэнас чяворэ и сыклёнас лэстыр, сыр хэладэн глинатыр тэкэрэс. Ваня сыкавэлас лэнгэ, а кокоро думиндя: —Трэби инькэ грэс тэкэрэс и мыца. Чяворэ ракирдэ лэскэ: — Грай на выджяла. А Ваня салапэ прэ лэндэ: — Нисо тумэ наджинэн. Глинатыр сави камэс игрушка выджяла.
Джюклоро Жучка.
Жучкатэ сыс насвалэ ґэра. Трин дывэс ёй сыс пашлы нахаи тэло кхэр, сарэ бистырдэ ваш лакэ.
Думиндя Жучка:
—	Со мэ лава тэкэрав? Сарэ ман бистырдэ! Дыяпэ Колька вашэ Жучкакэ, латхья ла, яндя лакэ котэроро мароро. Жучка паладава джюкланэс чибаса чямудыя Колькаскиро васт. Дрэван рада сыс, со Колька на бистырдя ла. А Колька кажно дывэс авэлас кэ ёй марорэса. Прогыя Жучкатэ насвалыпэ, прастандыя Колькаса прэ гаса, радатыр закрэнцындя порьяса. Чюрдыяпэ чюжо джюкэл прэ Колькастэ, а Жучка прэ чюжо джюкэлэстэ чюрдыяпэ:
—	На чилав лэс, адава миро товаришшё, мэ лэс дро обида на дава.

Электричество.
Дро амаро гав пролыджинэ электричество.
И амэ дуй пузырьки убладям дро амари штуба: дрэ пиралы екх и ваш скаминд екх. А амэндэ дро адава мало пхурором сыс. Удыкхья ёв, со пузырьки ублавэна, лыя тэ кошэлпэ:
Тумэ, ракирла, радысона кэрна, а пузырьки тумарэ на лэна тэхачён.
И мэ коли кэрдэ, на патявас, сыр-то на патяласпэ, со керосино и спички на трэби.
А коли кэрдэ саро, вымэкнэ свэто дрэ сарэ дуй пузырьки, адякэ мэ и якха выпурадём.
—	Сож адава!?..
Дро пузырьки балорэ захачкирдэпэ, а кокорэ пузырьки на бут татынэ. Адай дад пхэндя амэнгэ:
—	Акэ, чяворэ, кэ со сыклякирдэ мануша доджяна. Свэто бут и тхув нанэ. Можно и бов тэ на хачкирэс каштэнца — про элэктричество саво камэс хабэ кэравэлапэ и грэнца на трэби пхувитка бутя тэкэрэс, коли плуго электрическо тэкэрэс — кокоро тэпсирэл лэла.
Угынэ сарэ штубатыр, а мэ адава и ужакирдём, камам фэдыдыр тэуґалёвав: хачкирлапэ или на хачкирлапэ балоро дро пузырько? Тэло пузырько шэроро калинько прикэрдо, а дрэ шэроро тыкнинько ручка прикэрды. Мэ адая ручка крэнциндём дрэ екх строна — яг захачкирдяпэ. Крэнцындём вавир моло, дро одоя-же строна — яг мурдыя... — Акэ чюдо!
Адай лыём мэ да открэнцындём пузырько шэрорэстыр. Яг мурдыя. Лыём вастэса шэро тэчилавав, кай пузырько прикрыцынэлапэ, а ман сыр ухтылла пиро васт. Сдарандыём мэ, задыём годлы:
— Кон адава ухтылдя ман?
Лыёмпэ палодава штэто ко шэроро, ман вавир моло ухтылдя. Мэ опять задыём годлы. Вгыя дад дрэ штуба, пучела: — Ту со дэса годлы? Мэ пхэндём лэскэ: — Пиро васт ман маладя кон то. Адай дад роспхэндя мангэ: — Ту открэнцындян пузырько, а электричество на закэрдян. Дро саструно шылоро, прэ саво убладо пузырько, ракхэлапэ электрическо зор. Акэ ёй тут и маладя пиро васта. Бутыр на кэр адава би миро, а то бари бида кэрэса. Трэби тэджинэс, сыр адалэ ягаса тэобджяспэ. Дро электричество исы адасави зор, со грэс умарла.

Тыкнинько слесарё.
Ґара камьяпэ тэ уґалёс Гришаскэ, сыр-сы кэрдо замко и палсо лэс биклыдынэскиро тэ откэрэс нашты. Подыкхья якхэса дрэ дыркица, кай клыдын втховэлапэ, — нисо нанэ дыкхно. А клыдынэса крэнцындя — дро замко сото шшёлкинэ. Угыя дай кхэрэстыр, а замко про скаминд ачядя. Акэ Гриша и закэдыя дрэ годы: — дэ, подыкхава! Угалёвава и кэрава адякэ-жэ сыр сыс. Лыя тыкнинько товэр молоткоса и лыя пиро замко тэмарэл. Отрискирдя крышка, а одой пружинка тыкнинько прикэрды, ёй и шшёлкиндя, коли клыдынэса крэнцындлэ. А жыко адава Гриша думиндя со — дро замко бэшто тыкнинько мануш барэ дандэнца. Лыя тэскэрэл замко, сыр сыс — на выджяла, мардя, мардя молоткоса, саро замко размардя. Сдарандыя, зарундя. Думиндя дай тэкошэлпэ лэла, а дай лэскэ пхэндя:
— Саво ту сан любопытно чяворо, саро тукэ камэлапэ тэґалёс! Выбарьёса баро джя дро ученики ко слесарё и кокоро высыклёса замки тэкэрэс.

Чяворэнгиро кхэр

Мынэ Митястэ дад даса. Ачьяпэ Митя екхд-жино. Никон на лэла лэс. А кокоро Митя тыкнинько, буты тэкэрэл на джинэл. Или пиро свэто тэмангэс джя, или мэр нахаи. Шукар, со чяворэнгиро кхэр сыс дро гав. Уґалыя учительница вашо Митяскиро горё, отлыджия лэс дро чяворэнгиро кхэр. Чявэн одой бут сыс: и чяворэ и чяёрья. Дадывэс кхэлдэ ёнэ, багандлэ, сыклёнас дро лыла, кэрнас игрушки. Прилынэ и Митяс дро чяворэнгиро кхэр. Чярадэ, вымордэ, бала счиндлэ, сарэс уридэ, дынэ пасибнаскиро одиялоса.
Пэрво дывэс Митя ни конэса на ракирдя, сыр руворо дыкхья, а набут обджиндяпэ — товаришшен залыджия, разкхэлдяпэ и кокоро высыклыя игрушки тэкэрэл.
Адякэ и ачьяпэ Митя тэ дживэл дро чяворэнгиро кхэр, сыр дрэ родно сэмья.

Коллективо.

Дад гиндя газета. Дрэ газета сыс чиндло нэво лав «Коллективо». Бут думиндя Костя:
Саво коллективо? И кокоро дад шукаринькэс на роспхэндя. Явья Костя, дрэ школа пучья учителёстыр; учителё адай нисо напхэндя, а коли сыкляибэ прогыя, гыя чяворэнца про школьно огородо.
Сарэ лынэ тэкэрэн буты. Кон пхув разчюрдэла, кон паны лыджяла, чяр рискирла.
Адай учителё пхэндя Костяскэ:
— Дыкхэса, сыр сарэ амэ буты кэраса. Екхэскэ манушэскэ пхаро, и лэла ёв буты тэкэрэл цэло чён. А амэнгэ сарэнгэ кхэтанэ локхо, амэ дро екх дывэс про огородо сари буты кэраса. Акэ адава и лэла тэ кхарэлпэ школьно бутитко коллективо. Коллективы и бутярендэ прэ фабрики исы. Одой сарэ кэрна буты прэ обшшё польза, екх екхэскэ помогискирна.
Сыс Костястэ товаришшё Колька.
Колькастэ занасвалыя дад.
Дай бичявэла Колькас дро вэш пало кашта, а бут-ли Колька екхджино кашта прилыджяла! Явья Костяскэ дро годы коллэктиво, ёв и ракирла чяворэнгэ: — Колькастэ дад насвало, а дай бичявэла лэс дро вэш пало кашта.
Коли ёв притырдэла екхджино? Помогискираса лэскэ сарэ коллективоса. Гынэ чяворэ сарэ дро вэш и дро екх мардо скэдынэ и яндлэ кашта адакицы, со Колькаскири дай хачкирдя лэн цэло чён. Инке сарэ колективоса исчингирдэ лэн, и утходэ тэло пиралы дро шуко штэто. Бари сы рада тэ кэрэс буты сарэнгэ кхэтанэ, санапэ, и ни кон на кхиныя. Колька миштэс бахтало сыс, со чяворэ помогискирдэ лэскэ.

Коммуна

Ушундя Петька вашэ коммуна, а на джинэл, со адава исы за коммуна адасави. Пучья чяворэндыр, и чяворэ на джинэн.
Дывэсэ дад пхэндя Петькаскэ:
—	Авэн манца дрэ коммуна!
Петька обрадындяпэ и здарандыя набутка. Авнэ про рангиро кхэр, кай раньше рая джиндлэ, дыкхэна.
—	Кай-жэ коммуна? Прэ лужайка чяворэ кхэлна, пало скаминд дро кхэр гадже хана, сыс манушэн биш. Кхардэ и Петькас дадэса пало скаминд. Дадэскэ пхэндлэ:
—	Амэ хаса кхэтанэ и буты кэраса кхэтанэ. Ни маро, ни грэн ни гурувнен, нисо на делинаса.
Кэрлапэ сави бида амэндэ, так амэ екх екхэскэ помогискираса сарэса соса исы.
Дад ракирла гадженгэ:
—	Прилэнте и ман дрэ тумари коммуна, пхаро мангэ екхджинэскэ тэ дживав.
Мэ адякэ-жэ лава буты тэкэрав прэ обшшё польза. Прилынэ гадже дадэс.
На сыс Петькастэ татэ тэраха, соб зимакиро дрэ школа тэ псирэс. Да лэстэ на сыс.
Гад Петькастэ сыс рискирдо, мэлало. Дыя коммуна Петькаскэ татэ тэраха и нэво гад холовэнца.
Про вавир дывэс Петька пучья дадэс:
—	Дадо, кай-жэ коммуна? Дад пхэндя:
—	Акэ и исы коммуна, коли мануша помогискирна екх екхэскэ, сыр пшала.




