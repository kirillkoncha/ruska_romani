Екх раклори угыя кхэрэстыр дро вэш. Дро вэш ёй заблэндысалыя и лыя тэ родэл дром ко кхэр, тэ на латхья, а явья дро вэш ко кхэроро.Удэр сыс откэрды. Ёй подыкхья дрэ удэр, дыкхэла, дро кхэроро никонэс нанэ, и вгыя.Дрэ адава кхэроро джиндлэ трин рычя.Екх рыч сыс дад, кхардэ лэс Михаил Иванович. Ёв сыс быро и длэнгобалэнгиро. Вавир сыс дай. Ёй сыс тыкныдыр и кхардэ ла Настасья Петровна. Трито сыс тыкнинько рычёро и кхардэ лэсМишутка. Рычен на сыс кхэрэ, ёнэ угынэ тэ гулинэн пиро вэш.Дро кхэроро сыс дуй комнаты: екх ваш хабэн, вавир ваш соибэн. Раклори вгыя дрэ комната, кай ёнэ ханас и удыкхья про скаминд три чярэ зумяса. Пэрво чяро, дрэван баро, сыс Михаило Ивановичёвонэскиро. Вавир чяро, набут тыкныдыр, сыс Настасья Петровнакиро. Трито сининько чяроро сыс Мишуткаскиро. Пашыл кажно чяро сыс рой: бари, среднё и тыкнинько.Раклори лыя само бари рой и похая э барэ чярэстыр; отэнчя лыя среднё рой, похая набут э среднёнэ чярэстыр; отэнчя лыя тыкнинько роёри и похая э синёнэ чярэстыр, и Мишуткаскири зуми лакэ покамьяпэ фэдыр сарэндыр.Раклори закамья тэ бэшэл и дыкхэла пашыл скаминд трин стулэ: екх баро — Михаило Ивановичёскиро, вавир тыкныдыр, Настасья Петровнакиро, и трито тыкнинько, а прэ латэ шэрандунори — Мишуткаскири. Ёй лыя тэ вскэдэлпэ про баро стуло, прэ лэстэ сыс нашукар тэ бэшэс; отэнчя бэстя про тыкнинько стульчико и засандяпэ — адякэ сыс шукар. Ёй лыя сининько чяроро про чянга и лыя тэ хал. Похая сари зуми и лыя тэ качинпэ про стуло.Стульчико пропхадия, и ёй пыя про пато. Ёй ґаздыя стуло и гыя дрэ вавир штубица. Одой тэрдэ сыс трин кровати: екх бари — Михаило Ивановичёскири, вавир среднё — Настасья Петровнакири, трито тыкнинько — Мишэнькаскири. Раклори пасия прэ бари — ёй сыс дрэван буґлы ваш лакэ; пасия дрэ среднё — сыс дрэван учё; пасия дрэ тыкнинько, — кроватка шукар пригыяпэ ваш лакэ, и ёй засутя.А рычя явнэ кхэрэ бокхалэ и закамнэ тэ хан.Баро рыч лыя пэскиро чяро, подыкхья и заревиндя даракунэ глосаса:— Кон хая мирэ чярэстыр!Настасья Петровна подыкхья пэскиро чяро и зарычиндя накя шундлэс:— Кон хая мирэ чярэстыр!А Мишутка удыкхья пэскиро чючё чяроро и задыя годлы санэ глосаса:— Кон хая мирэ чярэстыр и саро похая!Михаило Ивановичё вздыкхья прэ пэскиро стуло и загодлалыя даракунэ глосаса:— Кон бэшто сыс прэ миро стуло и пиритходя лэс э штэтостыр!Настасья Петровна подыкхья прэ пэскиро стуло и загодлалыя накя шундлэс:— Кон бэшто сыс прэ миро стуло и пиритходя лэс штэтостыр!Мишутка подыкхья прэ пэскиро пхагирдо стульчико и саниньконэ глосаса зарундя:— Кон бэшто сыс прэ миро стуло и пхагирдя лэс!Рычя явнэ дрэ вавир комната.Задыя годла Михаило Ивановичё даракунэ глосаса:— Кон пашло сыс прэ мири порныца и пиритасадя ла! — загодлалыя Настасья Петровна накя шундлэс. А Мишэнька подтходя скамьица, лыя тэ вскэдэлпэ дрэ пэскири кроватка и зарундя санэ глосаса:— Кон пашло сыс прэ мири порныца!И адай ёв удыкхья раклорья и загодлалыя адякэ, хай лэс чинэна чюрьяса:— Окэ ёй! Рикир, рикир! Окэ ёй! Окэ ёй! Аай-яяё! Рикир!Ёв камья ла тэ дандырэл. Раклори откэрдя якха, удыкхья рычен и чюрдыяпэ кэ фэнштра. Фэнштра сыс откэрды, ёй ухтя дрэ фэнштра и упрастандыя. И рычя на ухтылдэ ла.