ДРУЖКЭ
Екхэс лэндыр кхардэ Кхэл-Ґэрой — ваврэс Уповаюшшё сарэ дуй ёнэ сыс чёра. Джиндлэ ёнэ прэ концо форо, дрэ слободка, сави розчидяпэ пиро рово, дрэ екх пхурано кхэроро, саво сыс кэрдо глинатыр и кирнэ дрэвостыр. Тэ чёрэн о дружкэ псирдэ дро пашылатунэ гава, дрэ форыцо тэ чёрэс нашты сыс, а дрэ слободка на сыс со.
Сарэ дуй ёнэ сыс мануша накя розмэклэ: стырдэнас похтан, армяко, товэр, сбруя, гад или каґня и отэнчя на сыго заджянас дрэ адава гав. Нэ надыкхи прэ адасаво годьваро лыджяибэ пэскиро рэндо пашэфоритка гадже шукар джиндлэ лэн и ракирдэ, со коли попэрнапэ то марэна лэн жыко мулыпэ. Нэ адава гадженгэ на удэласпэ, и кокалы дуе дружкэнгирэ сыс састэ, на дыкхи прэ одова, со ёнэ шов бэрш шунэна адасавэ гадженгирэ лава.
Кхэл-ґэрой сыс мануш штардэша бэршэнгиро, учё, сутуло, шуко и жылисто. Ёв псирдя змэки шэро кэ пхув, зачёви пало думо длэнга васта, псирдя на сыгэс, нэ буґлэс и обдыкхьяпэ пиро строны. Бала про шэро ёв обчинэлас, чёра обмуравэлас; гэнста сыва хэладытка вэнцы закэрэнас муй и придэнас лэскэ холямыпэ. Лево ґэрой лэстэ сыс выбулады или пхагирды и збарияпэ адякэ, со ачья длэнгыдыр правонатыр; коли ёв псири, ґаздыя ла, ёй лэстэ подурнялас дро фано и вырисёлас дрэ строна палэ адасаво псирибэ лэс и прокхардэ Кхэл-ґэрой.
Уповаюшшё сыс пхурыдыр пэскирэ товаришшёстыр бэрша про пандж, барипнаса тыкныдыр, дрэ псикэ буґлыдыр. ёв чястэс и кашукэс кашлиндя, лэскиро муй сыс буґло и жолто, оббария барэ калэ седонэ чёрэнца. Якха лэстэ барэ калэ и дыкхнэ адякэ сыр бы ёв сыс дро со-то банго. Дро псирибэ ушта стховэлас илорэса и тангэс вышолякирлас гилы, уса екх и одоя жэ. Прэ псикэ лэстэ сыс убладо надлэнго урибэ саро разноцвэтытконэ шматэндыр, а Кхэл-ґэрой псирдя дро длэнго армяко подпхандло кустыкаса.
Уповаюшшё сыс крестьяниноса, лэскиро товаришшё — пономарёскирэ чявэса, сыс хартоса и маркероса. Лэн кажно моло дыкхнэ кхэтанэ и гадже ракирдэ, коли удыкхэна лэн:
— Нэ дружкэ явлэ — дыкхэн дрэ сарэ дуй!
А дружкэ гынэ кай на яви барэ дромэса, дыкхнэ пиро строны, собы тэ на попэрэспэ конэскэ прэ якха. Уповаюшшё кашлиндя и дыя шоля; а ґэрой лэскирэ товаришшескири кхэлдя дро фано, сыр бы ками тэ отрискирдёл и тэ упрастал дрэ строна даранэ дромэстыр, пиро саво псирла лэскиро хулай. Или сыс пашлэ кай пашо вэш, дро гив, дро рово, тэ тихэс ракирдэ ваш одова, сыр тэ чёрэс соб тэ явэс чялэнца.

Ивантаса и рува, савэндэ бутыдыр сыс зор дрэ марибэ пало джиибэ, нашукар дживэна. Бокхалэ и холямэ, урняна пиро дрома, прэ лэндэ чюрдэнапэ, соб тэ умарэс, нэ — дарна: лэндэ сы ная и данда, соб тэ отмарэспэ, лэнгирэ илэ на джинэн ковлыпэ. А адава баро рэндо, пало одова, соб тэ на пэрэс дро марибэ, манушэскэ трэби бут годы или рычяно ило. Ивантаса дружкэнгэ приджяласпэ нашукар, чястэс сарэ дуй выджянас прэ форитка гасы тэ мангэн, дари тэ попэрэ про якха полицыякэ. Тэ чёрэн со на яви лэнгэ на удэласпэ тэ псирэн пиро гава сыс шылало и про ив ачеласпэ шпэра, тэ и со тэ псирэс дро гава, коли одой саро запхандло и залыджино ивэса. Бут зор нашавэнас дружкэ ивантаса дрэ марибэ бокхаса, и никон, ґалёв, на дужакирдя адякэ вэсна, сыр ёнэ дужакирдэ ла...
Нэ окэ поджялас э вэсна. Ёнэ бокхалэ, насвалэ сыкавэнаспэ пэскирэ ровостыр, о ило лэнгиро бария, дыкхи прэ фэлды, кай кажнонэ дывэсэса уса сыгыдыр хасёлас ив, сыкадёлас э пхув, лужы блестиндлэ сыр гиндалы, локхэс багандлэ ручьи. Кхам чёдя прэ пхув пэскиро тато камлыпэ, сарэ дуй дружкэ татёнас дрэ лэскирэ лучи, ракири ваш одова, сыр сыго прошутёла пхув, и коли лэнгэ приджялапэ тэ джяс дро гава тэ чёрэс. Уповаюшшё чястэс насвало бисоибнаскиро, джянгавэлас и пэскирэ другос злокоса радаса и ракирдя лэскэ:
— Эй! Ушты — приурняндынэ! 
— Приурняндынэ? 
— Бахт мангэ! Шунэс, дэна годла? 
Выгыи прэ фэлда, ёнэ длэнгэс калэ вэснакирэ сыкаибнарья дыкхнэ сыр кхудэ пэскэ нэвэ гнязды, пхэрдякири фано зоралэ рэндытконэ годласа...
— Акана жаворонкэ приурняна, — ракирдя Уповаюшшё, подкэри пхураны кирны сеть.
Приурнянас жаворонкэ, товаришши джянас прэ фэлда, тховэнас сеть про штэто кай нанэ ив и, и прастындой пиро фэлда, киндэ и мэлалэ, традынэ тэлэ сеть бокхалэн и кхинэн урняибнастыр чириклэн, савэ родынэ хабэ прэ кинды, только со сгынэ ивэстыр пхув. Ухтылы чириклэн, ёнэ бикиндлэ лэн пиро пандж и дэш ґаспря. Отэнчя бария стрекава (крапива), сави ёнэ скэдэнас и лыджянас про тарго.
Кажно вэснаскиро дывэс дэлас лэнгэ саво на яви нэво набаро забутякирибэ. Ёнэ джиндлэ сарэса тэ пользынэнпэ верба-шутлага, шампиньёны, мури — ничи на прогыя мамуй лэнгирэ васта. Хэладэ выджянас про марибэ карадынендыр, — дружкэ скэдэнас пули и бикнэнас лэн пиро дэшудуй ґаспря пало тырдыно. Саро адава залэибэ на дэлас лэнгэ тэ явэн чялэнца.
Екхвар дро апрелё, коли про дрэвы только, со пхэрдякирнапэ почки и вэша тэрдэ, дро сизо тхув, а про бура тхулэ фэлды, обчидэ кхамэса, набут промарлапэ чяр — дружкэ гынэ пиро баро дром, гынэ тырдыненца дро муй и лыджинэ ракирибэ машкир пэстэ. 
— Уса зоралыдыр ту кашлинэса! — ракирдя Кхэл-ґэрой товаришшёскэ 
— Ада — тэ чюнгардэс!.. Окэ кхамэса ман подтаткирла и мэ отджидёвава... 
Мм... А то джясас тукэ дрэ састыпнытко... 
— Нэ! Прэ со ёй мангэ? Коли тэ мэрав трэбинэ и адякэ мэрава. 
— Адава адякэ... 
Ёнэ гынэ мамуй брэзы пиро баро дром, и брэзы чюрдынэ прэ лэндэ барэ ветвенгирэ тени. Чириклэ урняндынэ пиро дром джидэ годласа.
— Тэ псирэс ту лыян накя, — пхэндя Кхэл-ґэрой.
— Адава одолэстыр, со стасавэла ман — ракирдя уповаюшшё. — Фано акана гэнсто, тхуло, нэ и нанэ мандэ зор — тасадёвава.
Ёв тэрдыя, фано змардя локхэ.
Кхэл-ґэрой тэрдо сыс пашыл, тырдыи кирки и дыкхи прэ лэстэ. Уповаюшшё тринскирдяпэ дрэ кашлёскиро припадко, тхииндя вастэнца колын; муй лэстэ ачья синё.
— Зоралэс прошуладя локхэ, — пхэндя ёв, пириячи тэ кашлинэ.
— Акана амэ поджяса прэ Мухино!.. заракирдя Кхэл-ґэрой, чюрдыи тэ тырдэл и чюнгардыя. — Обджяс ла палал, дыкх, прэ со попэраса... Дурыдыр Сивцовонэ вэшэса прэ Кузнечиха... Кузнечихатыр прэ Марковка срискираса... тэ и кхэрэ...
— Трианда вэрсты ачьяпэ — пхэндя Уповаюшшё. — Только бы на ивья... 
Дро лево дромэстыр тэрдо сыс вэш, кало и дарано; машкир лэскирэ нангэ вэтки инкэ на сыс дыкхно ни екх зэлэно штэто. Пашыл вэш псирдя тыкно грасторо подлыджинэ пашварэнца. Товаришши тэрдынэ и длэнгэс дыкхнэ, сыр ёв насыгэс пиритходя ґэрэнца, бандякирдя муй кэ пхув и закэдыи уштэнца жолто чярори, длэнгэс жуиндя ла стхиискирдэ дандэнца.
— Бокхало!.. пхэндя Уповаюшшё. 
— Тпрусэнь, тпрусэнь! — покхардя Кхэл-ґэрой. Грай подыкхья прэ лэстэ, потринскирдя шэрэса прэ кхарибэ и змэкья лэс кэ пхув. 
На камэл кэ ту, — пхэндя Уповаюшшё. 
— Явэн!.. Коли лэс... карахангэ тэ отлыджяс — эфта састэ бутыдыр на дэна... думаса пхэндя Кхэл-ґэрой. 
— На дэна. Со дрэ лэстэ! 
— А э цыпа? 
— Цыпа? Так палэ цыпа адакицы на дэна? Трин састэ палэ цыпа. 
— Н-нэ! 
— А со ? Сави цыпа! Пхурано патаво, а на цыпа... 
Кхэл-ґэрой вздыкхья прэ товаришшёстэ, и тэрдыи пхэндя: 
— Нэ!
— Дрэван бут буты!., на камам отпхчндяпэ Уповаюшшё. — Со одой? — Адай жэ шпэра... Пхув кинды... дыкхно явэла, карик лыджиям... 
— Курпи (лапти) урьяса лэскэ... 
— Сыр камэс... 
— Затырдаса лэс дро вэш и одой дро рово додужакирасапэ рат. А раты вылыджяса и страдаса карахангэ. Адай надур — вэрсты трин...
— Со ж? — сыкадя шэрэса Уповаюшшё, — явэн! Чириклы дро васта... Только бы на кова...
— Ничи на явэла! — пхэндя Кхэл-ґэрой. Ёнэ зрискирдэ дромэстыр, и дыкхи пиро строны, гынэ ко вэш. Грай подыкхья прэ лэндэ, фыркиндя, ґаздыя пори и прилыяпэ тэ хал чяр. 
Тэлэ вэшытко рово сыс киндо. Лэскирэ крэнтонэ брэгостыр бандинэ тэлэ нангэ пэґэндытка, калинакирэ и жымолостякирэ ветки; кой кай пхувьятыр бизорьякиро подчиндлэ корни вымордэ вэснытконэ панеса. Вэш сыс инкэ муло; бельвелякиро калыпэ убарэдырякирдя лэскирэ наджиибнытка краски и пхаро штылыпэ гарадяпэ дрэ лэстэ и здэлас прэ кладбишшёскиро тихима.
Дружкэ ґара сыс бэшлэ дро рово тэло дрэвы, савэ спынэ тэлэ овраго кхэтанэ барэ пхувьякирэ котэрэнца. Набари ягори хачия ангил лэндэ, и ёнэ татькири ангил яг васта, подчюрдэнас дрэ латэ кашта, собы э яг на дыя тхув. Надур лэндыр тэрдо сыс грай. Ёнэ обкэрдэ лэскэ муй баяса, сави отрискирдэ Уповаюшшёнэскирэ упратунэстыр и припхандлэ лэс шылэса ко дрэво.
Уповаюшшё бэшындой про чянга думаса дыкхья прэ яг и шолякирдя пэскири гилы; лэскиро товаришшё кхудя ивакирэ ранендыр корзина, сыс штыл.
Ручьёскиро прастыбэ и бибахтало манушэскиро тангипнытко шолякирибэ урняндынэ пиро вэш; вавир моло пхарадынэ дрэ яг кашта, пхарадынэ и шыпиндлэ, |Сыр бы тангискирдэ адалэ дуе манушэн, савэнгиро джиибэ пхарыдыр лэнгирэ хачкирибнастыр прэ яг.
— Сыго амэ джяса? — пучья Уповаюшшё. 
— Нашты инкэ... Калёла и джяса... пхэндя Кхэл-ґэрой, на ґаздыи шэро пэскирэ бутятыр. 
Уповаюшщё дыя ґондя и закашлиндя.
— Ту со, мразыян, со ли? пучья лэскиро товаришшё. 
— На-а... со то на пир пэстэ...
Ило тырдэла... 
— Насвалыпэ... 
— Ґалёв со ёв... А могискирла, со вавир. 
Кхэл-ґэрой пхэндя: 
— А ту на думискир. 
— Ваш со?
— Тэ пал саро...
— Дыкхэс ту, — екхатыр отджидыя Уповаюшшё; — на могискирава мэ тэ на дав дума. Дыкхава мэ прэ лэстэ, — ёв сыкадя вастэса прэ грэстэ и мандэ адасаво сыс... Цыпо ёв а дро хулаибэ билэскиро нашты. Мандэ екхвар дуй сыс... Зоралэс мэ дрэ одова моло бутякирдём!
— А со выбутякирдян? — шылалэс пучья Кхэл-ґэрой. — Накамам мэ адава дрэ тутэ... Залыджяса волынка и дэса ґондя, а кэ со?
Уповаюшшё на ракири, чюрдыя дрэ яг жмэня пирипхагирдэ кашторэ и лыя тэ дыкхэл, сыр ягорья урняндынэ упрал и мурдынэ дро киндо фано. Якха лэстэ издрандынэ, пиро муй прастандынэ тени. Отэнчя ёв порискирдя шэро одорик, кай тэрдо сыс грай, и длэнгэс роздыкхья лэс. 
Ёв тэрдо сыс сыр уганадо дрэ пхув; лэскиро шэро, обпхандло баяса, сыс змэкло тэлэ. 
— Тэ ракирэс трэбинэ адякэ, холямэс заракирдя Кхэл-ґэрой. — Амаро джиибэ: дывэс тэ рат окэ и дывэс саро! Хабэ сы — шукар; нанэ — породэ-породэ тэ и пирияч... А ту сыр лэсапэ — тэ шунэс пхаро. Насвалыпнастыр — адава тутэ.
— Ґалёв, со насвалыпнастыр — пхэндя Уповаюшшё, — А могискирла — бизорьякирэ илэстыр.
— И ило бизорьякирэ дукхатыр, — пхэндя Кхэл-ґэрой. Ёв пиридандырдя дандэнца раны и пхэндя: 
— Мэ окэ здрово — и ничи мандэ нанэ адасаво! 
Грай тэрдыя екхэ ґэратыр прэ вавир ґэрой; пхадия кай-то кашторо; дро ручьё пыя пхув. Отэнчя катыр то урняндынэ дуй чириклэ, трашанэс дыи годла. Уповаюшшё подыкхья дрэ шпэра лэнгэ и тихэс заракирдя: 
— Савэ адава чириклэ? Коли шпаки, так нанэ со лэнгэ тэ кэрэн дро вэш... Ґалёв адава свиристели... 
— А могискирла адава, клёстэ, — пхэндя Кхэл-ґэрой. 
— Клёстэнгэ рано тэ явэн. И отэнчя о клёсто дро сосново вэш гнязды кэрла. Адай лэскэ тэ кэр нанэ со... Только свиристели...
— Нэ и мэк ёнэ!
— Чячё, — пхэндя Уповаюшшё и соскэ то пхарэс дыя ґондя.
Дро васта Кхэл-ґэрой буты гыя сыгэс: ёв ужэ скхудя тэлэ корзинакиро и шукар вылыджия пашварэ. Ёв чиндя о раня чюрьяса, пиридандырлас лэн дандэнца, бандякирдя, пхандя, сыго пирикэрдыи ангуштенца, и пхурдыи дро накх. Уповаюшшё дыкхья то прэ лэстэ, то прэ грэстэ саво сыр бы замулыя про штэто, то про болыбэ, ёв ачья ужэ тэ калёл, нэ бичергэненгиро.
— Ухтыллапэ гаджё грэскэ, — екхатыр заракирдя ёв, — а лэс нанэ... Одорик — адарик — нанэ грасторо!
Уповающшшё розлыджия вастэнца. Муй лэстэ сыс дылыно, а якха адякэ чястэс тринскирдэпэ, сыр бы ангил лэстэ со то дрэван яркэс захачия.
— Адава ту кэ со? — холяса пучья Кхэл-ґэрой.
— Взрипирдём мэ екх история — бангэс пхэндя Уповаюшшё.
— Сави?
— Тэ адякэ адай... скэрдяпэ тожэ окэ, со грэс улыджинэ... мирэ шабростыр, — Михайлоса лэс кхардэ.. баро адасаво сыс гаджё... рябо.
— Нэ?
— Нэ — улыджинэ... Прэ фэлда ракхьяпэ ёв и — нанэ лэс! Так о Михайло, сыр полыя со адякэ бигрэскиро, так сыр дэлапэ дрэ пхув, тэ сыр заровэла! Ах ту, пшала ту миро, сыр адава ёв зарундя!.. И пыя... сыр бы ґэра лэскэ пирипхагирдэ.
— Нэ? 
— Нэ... длэнго ёв адякэ... 
— А тукэ со? 
Уповаюшшё холямэ товаришшёскирэ пучибнастыр отгыя и даранэс пхэндя: 
— Тэ мэ адава адякэ — взрипирдём — Бигрэскиро — зачиныбэ гаджескэ. 
— Окэ со мэ тукэ пхэнава, — холямэс дыя тэ ракир Кхэл-ґэрой, дыкхи прэ Уповаюшшёнэстэ, — ту адава чюрдэ! Аадасавэ тырэ роспхэныбнастыр лачипэ на явэла... Полыян? Шабро! Михайло!
— Тэ танго жэ, — ракирдя Уповаюшшё и полыджия вастэнца.
— Танго? Нандырша, амэн никон на потангискирла. 
— Адава со тэ ракирэс!.. 
— Нэ и яв штыл... Сыго тэ джяс трэбинэ. 
— Сыго?
— Аи, сыго...
Уповаюшшё подгыя кэ яг, помешындя дрэ латэ сунгравистоса, подыкхья прэ Кхэл-ґэрой, саво отэнчя залыяпэ пэскирэ бутяса и мангипнаса пхэндя:
— Фэдыр чюрдаса лэс...
— Саво бэнгано тутэ ди! — дукхаса задыя годла Кхэл-ґэрой.
— Бахт мангэ, — ракирдя Уповаюшшё.
— Ту только дэ дума сыр сы дарано! Пашыл штар вэрсты трэбинэ тэ джяс лэса...
— А сыр карахай на лэла? Отэнчя сыр? 
— Адава миро рэндо!
— Сыр камэс! Только фэдыр бы тэ мэкэс. Гэнакэ ёв саво, цыпо.
Кхэл-ґэрой сыс штыл, ангуштя лэскирэ прастандынэ сыгыдыр.
— Кицы пал лэстэ дэна? — тырдыя Уповаюшшё тихэс, нэ нартэс. А акана времё само лачё... Сыго явэла рат — джясас амэ пашо рово и выджясас ко Дубёнки... дыкх и ухтыллас бы со на яви фэдыр.
Уповаюшшёнэскиро ракирибэ холякирдя бутякирибнаскирэс Кхэл-ґэрой.
Ёв ничи на ракирдя, стасадыи данда, только холямыдыр о раня пхадинэ тэл лэскирэ ангуштя.
— Акана о гадже похтана парнякирна...
Грай зоралэс дыя ґондя и завозиндяпэ. Дро калыпэ ёв выдыкхья дрэван налачес. Кхэл-ґэрой подыкхья прэ лэстэ и чюнгардыя дрэ яг...
— Акана саро про гасы... о папиня...
— Сыгэс ту саро замулёса? — холямэс пучья Кхэл-ґэрой.
— Бахт мангэ!.. Ту на холясов, Степано прэ мандэ... Чюрдаса лэс ко бэнга! Чячё!
— Ту хаян ададывэс? — задыя годла Кхэл-ґэрой.
— На... — ладжяипнаса пхэндя Уповаюшшё пиритрашадо лэскирэ годлыпнастыр.
— Нэ и бэнг туса! Шутёв! А мангэ тэ чюнгардав...
Уповаюшшё ничи на ракири подыкхья прэ лэстэ — ёв скэдыя кхэтанэ о раня, спхандя лэн и холямэс сопиндя. Ягатыр прэ лэскиро муй пэрлас отблеско, лэскиро забаримэ вэнцэнца муй сыс лоло и холямо.
Уповаюшшё отрисия и пхарэс ды ґондя.
— Мангэ, мэ ракирава, тэ чюнгардав — кэр, сыр джинэс, — холямэс, сопатонэ глосяса ракирдя Кхэл-ґэрой — мэ туса на лава тэ псирав! Шукар, явэла! Джином мэ тут... окэ со... 
— Ту дылыно мануш... 
— Бутыдыр ничи! 
Уповаюшшё збандия и закашлиндя, отэнчя пхарэс лыи тэ вкэдэл фано, ёв пхэндя: 
— Мэ состыр? Пал одова со дарано лэса...
— Шукир! — холямэс взгодлалыя Кхэл-ґэрой.
Ёв ґаздыя раня, всчюрдыя лэн пэскэ про псикэ, лыя тэлэ пхак на докэрды корзина и уштя про ґэра.
Уповаюшшё тожэ уштя, подыкхья прэ товаришшёстэ и тихонэ шагоса гыя ко грай.
— Тпру!.. Дэвэл-дад туса... — роздыяпэ пиро рово лэскири кашуки глос. — Тэрдёв!.. Нэ джя! Н-нэ, дылыно!
Кхэл-ґэрой дыкхья сыр лэскиро товаришшё возиндяпэ пашыл грэстэ, ёв злэлас бай лэскирэ мостыр и чёрорэскирэ вэнцы тринскирдэпэ.
— Джя, со ли — пхэндя ёв, гыи ангил. 
— Джяла, — пхэндя Уповаюшшё. 
Ёв гыя пирдал кусты, пашыл рово дрэ ратякиро калыпэ, билавэнгиро. 
Грай гыя пал лэндэ. 
Отэнчя роздыяпэ панескиро плескима.
— Дыкхэс дылыно, дрэ паны тырдыян! пхэндя Уповаюшшё.
Кхэл-ґэрой холямэс потырдыя накхэса.
Дро калыпэ пиро рово роздыяпэ набаро кустэнгиро шорохо; ёв на сыго гыя про дурипэ одолэ штэтостыр, кай лолы вангарэнгири кучя ягатыр хачия прэ пхув, сыр конэскири-то якх холямэс и соибнытко.
Взгыя чён.
Лэскиро сияниё пхэрдякирдя рово тхувэскирэ сумракоса; прэ саро пынэ тени; вэш ачья гэнстыдыр. Парнэ брэзэнгирэ дрэвы чёнэстыр кэрдэпэ сыр руповэ, дро кало фано ёнэ сыс сыр момоля.
Дружкэ ничи на ракири гынэ пиро рово; тэ джяс сыс пхарэс, ґэра пхандэнаспэ дрэ блата. Уповаюшшёнэстэ дро колын дыя шоля и хрипиндя.
Кхэл-ґэрой гыя ангил; лэскирэ уче фигуратыр пыя тень прэ Уповаюшшёнэстэ.
— Джя-ка! — екхатыр заракирдя ёв. — А карик тэ джяс? Со тэ родэс?
Уповаюшшё дыя ґондя и ничи на пхэндя. 
— Рат акана тыкныдыр чириклэскирэ накхэстыр... И сыр джяса? Сыр раня... хай проджясапэ... 
— Пхаро мангэ пшала!... Тихэс пхэндя Уповаюшшё. 
— Пхаро? — холямэс пучья Кхэл-ґэрой. — А состыр? 
— Тэ дыхинав мангэ дрэван пхаро... пхэндя насвалочёр. 
— Тэ дыхинэс? — А состыр пхаро?.. 
— Дукхатыр. 
— Хохавэса! пэскирэ дылныпнастыр. 
Кхэл-ґэрой тэрдыя, обрисия ко товаришшё и подлыджия ко лэскиро накх ангушт и пхэндя: 
— Тырэ дылныпнастыр тэ дыхинэс ту на могискирэса, окэ! Полыян. 
Уповаюшшё змэкья шэро, збандия и пхэндя: 
— Аи... 
Ёв камья инкэ-варисо то тэ пхэнэл, нэ закашлиндяпэ, лыяпэ пало дрэво вастэнца и кашлиндя длэнгэс, пирикэдыя ґэрэнца про екх штэто, буґлэс роскэри муй.
Кхэл-ґэрой дыкхья прэ лэскиро муй, саво кэрдяпэ шуко и зэлэно чёнэстыр.
— Сарэ бэнгэн дро вэш розджянгавэса — холямэс пхэндя ёв.
А коли Уповаюшшё откашлиндяпэ и ґаздыя о шэро и дыя ґондя ёв сыр бы припхэндя:
— Откхинёв!
Ёнэ бэшлэ прэ кинды пхув, дрэ кустэнгири тень. Кхэл-ґэрой скрэнцындя кирки, затырдыя, подыкхья прэ лэскири яг и лыя тэ ракир.
— Тэ явэл амэндэ кхэрэ саво хабэ, то амэ рисёвасас пэскэ кхэрэ.
— Адава чячё!... — пхэндя Уповаюшшё.
Кхэл-Ґэрой екхэ якхаса подыкхья прэ лэстэ и дурыдыр ракирдя:
— Нэ адякэ, коли амэндэ кхэрэ ничи-нанэ — амэ бангэ тэ джяс...
— Трэбинэ... дыя гондя Уповаюшшё.
— Нэ и тэ джяс амэнгэ карик... Дылынэ амэ окэ со! Адякэ зоралэс амэ дылынэ... 
Шуки глос Кхэл-ґэракири чиндя фано и ґалёв бутыр дукх придыя Уповаюшшёнэскэ: ёв уса возиндяпэ и дыя ґондя.
— А тэ хав мангэ камэлапэ — дрэван камэлапэ! — пхэндя Кхэл-ґэрой сыр бы бандякири лэс.
Уповаюшшё уштя прэ ґэра... 
— Карик? — пучья Кхэл-ґэрой. 
Явэн. 
— Соскэ ту адякэ? Урняндыян... 
— Явэн 
— Джяса! Кхэл-ґэрой уштя — Нэ миштыпэ на явэла! мэкья вастэса дро фано Уповаюшшё. 
— На дарэса!
А сыр? Хаян ту ман, хаян — дэвлалэ! 
— А палсо джяса ивья? 
— Палсо? 
— Аи!
— Тэ мангэ танго? 
— Соскэ? Конэс? 
— Конэс! Манушэс ґалёв... 
— Манушэс? — протырдыя Кхэл-ґэрой. — Акэ лэнте посунгэн тэ чюрдэ!.. Ах, ту лачё ди! Тэ ёв кон тукэ, мануш? Полэс ту адава? Окэ ёв ухтылла тут палэ мэн, тэ сыр пушум тэло най! Дрэ одоя пора ту лэс и потангискир.. Окэ! Ту лэскэ отэнчя и сыкав пэскиро дылныпэ. Ёв тут пало тыро тангипэ эфта мэнькэнца замэнчинэ. Виндырья тырэ сарэ про васт пэскэ закрэнцынэ... Про вершко дро мардо жылы тутыр вытырдэла... Ах, ту — тангипнари! Ту манг дэвлэс, со битангипнаскиро припусавэна тут и саро! Эх, ту! Сов, тут бришындэса тэ розкиндякир. 
Лэс холы лыя, адава Кхэл-ґэрой. Лэскири глос шуки пхэрды холяса ко товаришшё, зоралэс лыджияпэ пиро вэш и кустэнгирэ ветки, тыкнэ шорохоса, сыр бы шардэ холямэ чячюнэ лава.
Уповаюшшё гыя на сыго, лэскирэ ґэра тринскирдалынэ ёв зачёдя дрэ бая васта и змэкья шэро прэ колын.
— Тэрдёв!.. — пхэндя ёв. — Со уж? Мэ высастёвава. Окэ яваса дро гав... мэ джява... екхджино джява... ту на джя. Стырдава, со тэло васт попэрла... и кхэрэ... Яваса — пасёваса! Пхаро мангэ... 
Ёв ракирдя барэ дукхаса дро колын. Кхэл-ґэрой подыкхья прэ лэстэ, тэрдыя, камья со-то тэ пхэнэл и, ничи на пхэны, гыя дурыдыр...
Длэнгэс гынэ ничи на ракири.
Кай то надур багандлэ башнэ: джюкэл прорундя; отэнчя шундло сыс ракхибнаскирэ кудуни дуратунэ кхангирьятыр и хасия дро вэш... Барэ калэ пятноса дрэ чёнэскиро свэто урняндыя катыр-то баро чирикло.
— Вороно... а то грачё, — пхэндя Кхэл-ґэрой.
— Окэ со... — заракирдя Уповаюшшё, — пхарэс змэки прэ пхув, — джя ту, а мэ ачявапэ адай... на могискирава мэ бутыр — тасавэла, — дро шэро крэнцынэпэ...
— Окэ тукэ! — пхэндя Кхэл-ґэрой. 
Адякэ и на могискирэса? 
— На могискирава... 
— Свэнкоса! Тфу!
— Бизорьякиро мэ... 
— Инкэ бы! на хаи псираса злокостыр!
— На адава — хась авья мангэ! ґэн, о рат сыр джяла!
И Уповаюшшё ґаздыя ко муй Кхэл-ґэрой пэскиро васт, саво сыс замакхло дрэ со-то кало. Одова подыкхья про васт и змэки глос пучья: 
— Со ж ласа тэ кэрас? 
— Джя ту — а мэ ячявапэ... Отпасёвавапэ... 
— Карик мэ джява? Дро гав — коли тэ пхэнав лэнгэ — манушэскэ хамэ нашукар... 
— Дыкх, марна. 
— Адава — сыр сы... Лэнгэ только попэрпэ!.. 
Уповаюшшё отчюрдыяпэ-про думо, кашукэс кашлиндя и вычюнгардыя мостыр пхчрдэ комки рат. 
— Джяла? — пучья Кхэл-ґэрой, тэрдыи ангил лэстэ, нэ дыкхи дрэ строна. 
— Дрэван джяла, — пхарэс пхэндя Уповаюшшё и закашлиндяпэ. Кхэл-ґэрой би ладжяипнаскиро и шундлэс костяпэ.
— Тэ кхарэс конэс! 
— Конэс? — тангипнаса пхэндя Уповаюшшё. — А могискирла ту уштэсас бы тэ джясас набут?
— На...
Кхэл-ґэрой бэстя пашэ товаришшёскиро шэро и облыи чянга вастэнца, лыя тэ дыкхэл лэскэ дро муй. Уповаюшшёнэскиро колын ґаздыяпэ кашукэ хрипоса, якха пропынэ, ушта сыр то ростырдынэпэ и сыр бы прияплэ ко данда. Муестыр ппро чямья прастандыя джидо кало рат. 
— Уса инкэ тхадэла? — пучья Кхэл-ґэрой и дрэ лэскири глос сыс шундло тангима. 
Уповаюшшёнэскиро муй встринскирдяпэ. 
— Тхадэла... — роздыяпэ бизорьякиро хрипо. 
Кхэл-ґэрой збандякирдя шэро ко чянга и ачья штыл. 
Ангил лэндэ змэкэласпэ ровэскири ванта, сави сыс розчиндлы колбаненца вэснытконэ панестыр. Лэскирэ упралыпнастыр дыкхнэ дро рово космата дрэвэнгирэ ряды осветискирдэ чёнэса. Вавир оврагоскири строна сыс забаримэ кустэнца, прэ лэнгирэ нангэ ветки сыс дыкхнэ чириклэнгирэ гнязды... И рово обчидо чёнэса, сыс сыр налачё суно; а ручьёскиро журчяниё инкэ бутыдыр узорьякирдя на джиибнытко лэскиро видо.
— Мэрава!.. пхэндя на шундлэс Уповаюшшё и отэнчя шундлэс пхэндя: — Мэрава мэ, Степано!
Кхэл-ґэрой затринскирдалыя сарэ шталтоса, завозиндяпэ и ґаздыи шэро чянгэндыр тихэс, сыр дари конэстыр заракирдя: 
— А ту на кова, — на трашадёв! 
Могискирла адава адякэ, — ничи, пшала. 
— Дэвлалэ, масхари свэнто!.. — пхарэс дыя ґондя Уповаюшшё. 
— Ничи, — ракирдя Кхэл-ґэрой, сбандёви ангил лэскиро муй. — Ту подрикирпэ набут... могискирла проджяла...
Уповаюшшё лыя тэ кашлинэл; лэстэ дрэ колын, сыр кинды шмата, шлёпиндяпэ пиро лэскирэ пашварэ. Кхэл-ґэрой дыкхья прэ лэстэ и шэвилиндя вэнцэнца. Уповаюшшё откашлиндяпэ и лыя дрэван тэ дыкхэл — адякэ сыр бы сарэ зорьятыр карик то прастандыя.
Длэнгэс ёв адякэ дыхиндя, отэнчя заракирдя: — Простинэ, Степано, — коли со мэ... палэ грэстэ окэ, простинэ пшалоро!.. 
— Ту ман простинэ!.. пиримардя Кхэл-ґэрой лэскиро ракирибэ и инкэ пхэндя: — Мэ, — карик мэ акана джява! И сыр тэ явав?
— Ничи! Дэ тукэ дэвэл... 
Ёв дыя ґондя на доракири лава, и ачья штыл.
Отэнчя лыя тэ хрипинэ. Вытырдыя ґэра... Екх лэндыр отлыджия дрэ строна...
Кхэл-ґэрой дыкхья прэ лэстэ. Прогынэ мэнты, длэнга сыр мардэ.
Окэ Уповаюшшё ґаздыя о шэро; нэ ёв лэстэ екхатыр бизорьякиро пыя дрэ пхув.
— Со пшала? — збандия кэ ёв Кхэл-ґэрой, нэ ёв ужэ на ракирдя.
Кхэл-ґэрой побэстя пашэ товаришшёстэ, отэнчя устя, злыя стады, чёдя прэ пэстэ трушыл и на дрэван гыя пашыл рово. Лэскиро муй кэрдяпэ шуко, вэнцы ґаздынэпэ, гыя ёв адякэ, сыр хай мардя ґэрэнца пхув, собы тэ явэл лакэ дукхано. 
Сыс злоко. Дро рово сыс саро штыл, только ручьё лыджия пэскиро ракирибэ. 
Нэ окэ роздыяпэ шуныбэ... Ґалёв, пхув пыя прэ ровоскиро дно. Просутяпэ грачё и трашанэс задыя годла — карик то урняндыя, отэнчя прокунякирдя синица. Дро киндо ровоскиро фано шуныбэна джиндлэ на длэнгэс — бияндёна и екхатыр хасёна...