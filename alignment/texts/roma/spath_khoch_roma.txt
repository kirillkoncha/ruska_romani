ТЭ СОВЭС КАМЭЛПЭ

Рат. Нянька Варя, раклори бэрша дэшутрин лакэ, кунынэ куна, дрэ сави пашло раклоро и набут шундлэс багала:
Баю-баю-баю
Мэ гилори тукэ сбагава.
Ангил дэвлэстэ хачёла зэлэно лампадка; пирдал сари штуба екхэ вэнглостыр жыко вавир вэнгло тырдэлапэ шэло, прэ саво убладэ пелёнки и барэ калэ холова. Э-лампадкатыр пасёла про пато баро зэлэно пятно, а пелёнки и холова чюрдэна длэнга тени про бов, куна, прэ Варькатэ... Коли лампадка мигинэ, пятно и тени отджидёна и приджяна дро движениё, сыр э балвалятыр. Дрэван тато. Кхандэла ярмяса и тырахэнгирэ товароса.
Раклоро ровэла. Ёв кхиныя э роибнастыр, нэ уса инкэ ровэла, и наджындло, коли ёв улэлапэ. А Варькакэ камэлпэ тэ совэл. Лакирэ якха закэрнапэ, шэро тырдэла дро низо, мэн дукхала. Ёй на могискирла тэ пошэвелин ни векэнца, ни уштэнца, и лакэ здэлапэ, со лакиро муй вышутия и кэрдяпэ каштуно, со шэро ачья тыкно, сыр булавкакиро шэроро.
— Баю-баюшки-баю, — багала ёй, — тукэ кхурмори кэравава...
Дро бов дэла годла сверчко. Дрэ пашылатуны штуба, пало удэра суто хулай и подмастерьё-Афанасиё... Куна тангипнаса скрипинэ, кокори.. Варька набут шундлэс багала, — и capo адава стховэлапэ дрэ екх музыка, сави адякэ гудлэс тэ шунэс, коли пасёса дрэ пасибнытко. Акакана жэ адая музыка только холякирла и пхарэс тасавэла, пало одова, со ёй втрадэла дро соибэ, а тэ совэс нашты; коли Варька, на дэ дэвла, засовэла, то о хулая примарна ла.
Лампадка мигинэ. Зэлэно пятно и тени приджяна дро движэниё, джяна дро пашоткэрдэ Варькакирэ якха, и дрэ лакири пропаш суты годы стховэнапэ туманна грезэ . Ёй дыкхэла калэ облаки, савэ традэнапэ екх палэ екхэстэ пиро болыбэ и дэна годла, сыр тыкнинько раклоро. Нэ окэ запхурдыя балвал, хасинэ облаки и Варька дыкхэла буґло шоссе  учякирдо жыдконэ блатаса; пиро шоссе тырдэнапэ обозэ, джяна мануша гонэнца про думэ, лыджянапэ палэ и ангил савэ-то тени; пир сарэ дуй строны пирдал шылало, холямо тумано дыкхнэ сы вэша. Екхатыр мануша гонэнца и тененца пэрна прэ пхув дрэ жыдко блата.— „Ваш со адава?" — пучела Варька.
—„Тэ совас, тэ совас!"— ракирна ёнэ лакэ. И ёнэ засовэна зоралэс, сутэ гудлэс, а про телеграфна сутуги бэштэ кораки и сороки, дэна годла, сыр тыкнинько раклоро, и камэн тэ розджингавэн лэн.
—	Баю-баю-баю, а мэ гилори сбагава...— багала набут шундлэс Варька и ужэ дыкхэла пэс дрэ калы, дрэван таты штуба.
Про пато рисёла лакиро покойно дад Ефимо Стёпаново. Ёй на дыкхэла лэс, на шунэла, сыр ёв катынэпэ э духатыр пиро пато и стонинэ. Лэстэ, сыр ёв ракирла, „розгрызиндяпэ грыжа". Дукх адякэ бари, со ёв на могискирла тэ проракир ни екх лав и только втырдэла дрэ пэстэ фано и отмарла дандэнца барабанно дробь:
—	Бу-бу-бу-бу...
Дай Пелагея прастандыя прэ рангиро кхэр ко рая тэ пхэнэл, со Ефимо мэрла. Ёй ґара ужэ угыя, и лакэ трэби ужэ тэ рисёл. Варька пашлы про бов, нанэ суты и пришунэлапэ кэ дадэскиро „бу-бу-бу". Нэ окэ шундло сы, со кон-то подгыя ко кхэр. Адава о рая прибичядэ тэрнэ састыпнытконэс, саво явья кэ ёнэ э форостыр дро гости, шундло сы сыр ёв кашлинэ и запхандэла удэра.
—	Захачкирэн э яг, — ракирла ёв.
—	Бу-бу-бу... — отпхэнэлапэ Ефимо.
Пелагея чюрдэлапэ ко бов и родэла черэпко э ягитконэнца. Мэнта сыс сарэ штыл. Састыпнаскиро, дыяпэ дрэ кисык и захачкирдя пэскири ягитко.
— Екхатыр, мро дароро, екхатыр,— ракирла Пелагея: чюрдэлапэ яври э кхэрэстыр и, набут смэки, явья огаркоса.
Чямья э Ефимостэ розова, якха блестинэна, и дыкхэна сыр-то дрэван острэс, сыр хай Ефимо дыкхэла насквозь и кхэр и састыпнытконэс.
—	Нэ. Со? Со ту адава вздуминдян? — ракирла састыпнытко, збандёви кэ ёв. — Эге! Гара ли адава тутэ?
—	Со? Тэ мэрав, мрэ рая, явья времё... Тэ на явав мангэ джидэса...
—	Явэла дылныпэ тэ ракирэс... Высастякираса!
—	Адава сыр тумэнгэ камэлпэ, парикирава  тумэн, мрэ рая, а только амэ поласа... Коли мулыпэ явья, со уж адай.
Састыпнаскиро пашыл дэшупандж мэнты возинэпэ Ефимоса; отэнчя ґаздэлапэ и ракирла:
—	Мэ ничи на могискирава тэ кэрав... Тукэ трэби дрэ насвалыпнаскири тэ джяс, одой тукэ операцыя кэрна. Екхатыр жэ джя... Бисарэскиро джя! Набуткица поздно, дрэ насвалытко ужэ сарэ сутэ, нэ адава ничи, мэ тукэ лылоро дава. Шунэса?
—	Мро дадоро, тэ прэ сожэ ёв джяла? — ракирла Пелагея. — Амэндэ нанэ грэс.
—	Ничи, мэ помангава э ран, ёнэ дэна грэс. Састыпнытко угыя, мэлэлы мурдыя, и отэнчя шунэлапэ „бу-бу-бу"...
Смэки пашмардо, ко кхэр кон-то подджяла. Адава о рая прибичядэ урдэн, соб тэ джяс дрэ насвалытко. Ефимо скэдэлапэ и джяла...
Нэ окэ явья лачё, парно злоко. Пелагэя нанэ кхэрэ: ёй гыя дрэ насвалытко тэ уґалёл, со кэрлапэ Ефимоса. Кай-то ровэла тыкно раклоро, и Варька шунэла, сыр кон-то лакирэ глосаса багала:
—	Баю-баю-баю, а мэ гилори збагава... Явья Пелагея; ёй тховэла прэ пэстэ трушыл и шэпчинэ:
—	Ратяса вправиндлэ лэскэ, а ко злоко дэвлэскэ о ди отдыя. Царство болыбнаскиро, вечно покоё... Ракирна, позднэс заухтылдэ... Трэбинэ сыс гарыдыр ..
Варька джяла дро вэш и ровэла одой. Нэ екхатыр кон-то марла ла пиро шэро адасавэ зорьяса, со ёй стукинэпэ чэкатэса пирэ брэза. Ёй ґаздэла якха и дыкхэла ангил пэстэ хулас — тырахарис.
—	Ту со ж адава, паршыво? — ракирла ёв. — Чяворо ровэла, а ту суты?
Ёв дукханэс трэнскирла ла пало кан, а ёй ґаздэла о шэро, кунынэ куна и багала пэскири гилы. Зэлэно пятно и тени э холовэндыр и пелёнкэндыр кунынэнапэ, мигинэна лакэ и сыго отэнчя закэдэна лакири годы. Отэнчя ёй дыкхэла шоссе, учякирдо жыдконэ блатаса. Мануша гонэнца про думэ и тени роспасинэпэ и зоралэс сутэ. Дыкхи прэ лэндэ, Варькакэ дрэван камэлпэ тэ совэл; ёй пасёлас бы барэ камаибнаса, нэ э дай Пелагея джяла пашыл и традэла ла. Сарэ дуй ёнэ джяна дро форэ тэ тэрдён прэ буты.
—	Подэнте милостинка ваш дэвлэскэ! — мангэла э дай встречнонэндэ. — Сыкавэнте дэвлэскири милость, рая милосердна!
—	Подэ адарик э чяворэс! — отпхэнэлапэ лакэ конэскири-то джиндлы глос. — Подэ адарик э чяворэс! — ракирла вавир моло одоя жэ глос, нэ ужэ холямэс и резкэс. — Суты подло?
Варька ухтэла и, подыкхи пиро строны, полэла, дрэ со рэндо: ни дром, ни Пелагея, ни встречнонэн, а тэрды машкир штуба екх только хуланы, сави явья тэ почяравэл пэскирэ чяворэс. Грубо, буглэ псикэнгири хуланы чяравэла и улэла чяворэс. Варька тэрды, дыкхэла прэ латэ и дужакирла, коли ёй чюрдэла тэ чяравэл. А пало фэнштры ужэ сининэ фано, тени и зэлэно пятно про потолко кэрдяпэ парнэдыр. Сыго злоко.
—	Лэ! — ракирла хуланы, закэри про колын о гад. — Ровэла. Ґалёв, якхало дынэ.
Варька лэла чяворэс, тховэла лэс дрэ куна и отэнчя кунынэ. Зэлэно пятно и тени понабут хасёна, и ужэ нанэ конэскэ тэ джял дрэ лакиро шэро и тэ туманин э годы. А тэ совэл камэлпэ, сыр и гарыдыр, дрэван камэлпэ! Варька тховэла шэро прэ кунакиро краё, кунынэпэ сарэ шталтоса, соб тэ пиризорьякир о соибэ, нэ о якха уса таки закэрнапэ и о шэро кэрлапэ пхарэса.
—	Варькэ, захачкир о бов! — роздэлапэ пало удэра хуласкири глос.
Акана ужэ трэби тэ уштэс и тэ прилэспэ палэ буты. Варька ачявэла куна и прастала дрэ штала пало кашта. Ёй радо. Коли прастаса или псирэса, тэ совэс ужэ на адякэ камэлпэ, сыр бэшы. Ёй анэла кашта, хачкирла бов и росправинэлапэ лакиро одервеневшо муй и кэрлапэ ясно дрэ годы.
—	Варькэ тхов о пибнаскиро! — дэла годла э хуланы.
Варька пхаравэла кхина, нэ только управинэпэ тэ захачкир ла и тэ тховэл дро пибнытко, сыр шунэлапэ нэво припхэныбэ:
—	Варькэ, вышулав хуласкэ колошы!
Ёй бэшэла про пато, шулавэла колошы и думинэ, со шукир бы тэ тховэс шэро дрэ хор колоша и тэ посовэс дрэ латэ набуткица... И екхатыр колоша барьёла, шулёла, пхэрдякирла пэса сари штуба, Варька равэла э вастэндыр шшотка, нэ екхатыр ґаздэла о шэро, вылучкирла якха и камэл тэ дыкхэл адякэ, соб предметэ на баринэ и на двигиндлэпэ дрэ лакирэ якха.
—	Варькэ, вымор упрал э лестница, а то э запхэныбнытконэндыр ладжяво!
Варька морла лестница, укэдэла штубы, отэнчя хачкирла вавир бов и прастала дрэ банза. Буты бут, нанэ ни екх мэнта свободно.
Нэ ничи адякэ нанэ пхаро, сыр тэ тэрдёс прэ екх штэто ангил кухонно скаминд и тэ шулавэс пхувитка. Шэро тырдэла ко скаминд, пхувитка рябинэна дро якха, чюри пэрла э вастэндыр, а пашыл псирэла грубо, холямы хуланы э закэрдэ баенца и ракирла адякэ шундлэс, со кудунякирлапэ дро кана. Адякэжэ бари мэнька сы тэ прислужынэс пало хабэ, тэ морэс, тэ сывэс. Исы мэнты, коли камэлпэ, ни прэ со на дыкхи, тэ пэрэс про пато и тэ совэс.
Дывэс проджяла. Дыкхи, сыр калёна фэнштры, Варька стасавэла пэскэ деревенеюшшя виски и салапэ, кокори на джины соскэ. Бельвилитко калыпэ ласкинэ лакирэ якха савэ закэрнаэпэ и дэла лакэ сыго, зорало соибэ. Бельвеляса ко хулая явена гости.
—	Варькэ, тхов пиибнаскиро! — дэла годла хуланы.
Пиибнаскиро э хуландэ набаро, и соб тэ чялякирэс э гостен драбэса, приджялапэ тэ таткирэс лэс молы пандж. Коли отпьена о драб, Варька тэрды пхэрдо мардо прэ екх штэто, дыкхэла прэ гостендэ и дужакирла припхэныбэна.
—	Варькэ проста кин трин стэклы бэра!
Ёй срискирлапэ штэтостыр и камэл тэ прастал сыгыдыр, соб тэ протрадэл о соибэ.
—	Варькэ, праста палэ бравинта! Варькэ, кай штопоро? Варькэ, ошулав э мачес!
Нэ окэ о гости угынэ; яга мурдякирнапэ; хулая пасёна тэ совэн.
—	Варькэ, кунынэ чяворэс! — роздэлапэ последнё припхэныбэ. Дро бов дэла годла сверчко; зэлэно пятно про потолко и тени э холовэндыр и пелёнкэндыр, отэнчя джяна дро пашоткэрдэ Варькакирэ якха, мигинэна и туманинэна лакэ шэро.
—	Баю-баю-бааю, — багала ёй, — а мэ гилори збагава...
А чяворо дэла годлы и кхинёла э годлатыр. Варька отэнчя дыкхэла мэлало дром, манушэн э гонэнца, Пелагея, дадэс Ефимос. Ёй capo полэла, сарэн уґалёла, нэ пирдал пашсунэ ёй на могискирла только нисыр тэ полэл одоя зор, сави спхандэла ла пиро васта и пиро ґэра, тасавэла ла и мешынэ лакэ тэ дживэл. Ёй обдыкхэлапэ, родэла адая зор, соб тэ уджял латыр, нэ на латхэла. Ёй тховэла сари пэскири зор и зрениё про одова, соб тэ на засовэл, дыкхэла дро вэрхо про мигаюшшё зэлэно пятно, пришунэлапэ ко годлыпэ и латхэла ворогос, саво мешынэ лакэ тэ дживэл.
Адава ворого — чяворо.
Ёй салапэ. Ёй дивисолапэ: сыр адава гарыдыр ёй на могискирдя тэ полэл адасаво пустяко? Зэлэно пятно, тени сверчко тожэ, здэлапэ, санапэ и дивисона. Хохано представлениё облэла Варька. Ёй уштэла прэ со сыс бэшты и буглэс саи на закэри якха, проджялапэ пирэ штуба. Лакэ шукар и шшекотно дрэ годы, со ёй екхатыр явэла бичяворэскиро, саво спхандя ла пиро васта и ґэра... Тэ умарэс чяворэс, а отэнчя тэ совэс, тэ совэс, тэ совэс...
Саи, Варька подчёрлапэ кэ куна и збандёла ко чяворо. Коли затасадя лэс, ёй екхатырё пасёла про пато, салапэ э радостятыр со лакэ могискирдо тэ совэл, и пирдал мэнта суты зоралэс, сыр мулы...

