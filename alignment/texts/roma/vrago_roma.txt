КОЛИ ВРАГО НА СДЭЛАПЭ — ЛЭС ХАСЬКИРНА.
Создымэ сыкляибнаса Марксоса и Ленинонэса зор англатунэн отрядэн бутярьен и гавитконэ гаджен лыджяна пал пэстэ сарэн бутитконэн манушэн Союзос Советэн кэ цэль, сави рикирла дрэ пэстэ трин проста лава: тэ создэс нэво миро.
Дро Союзо Советэн тыкнэ-пионеры полэна, со ваш одова, собы тэ создэс нэво миро, нэво джиибэн, треби: тэ на дэс бут барвалыпэн дро васта набутка манушэн, савэн сы набари кучка, савэ кай на подыкх вытасавэнапэ и ратэстыр и кхамлыпнастыр бутярен и гавитконэ гаджен; треби тэ розравэс делениё манушэн про классы, тэ хаськирэс сави-бы то тэ наявэл эксплоатацыя бутитконэн манушэн; тэ роскэрэс ядовито хохаибэн ваш дэвлэскэ (религиозно) и нацыональна хохаибэна, савэ розлыджяна и холякирна манушэн машкир пэстэ, кэрна лэн чюжонэнца екх екхэскэ; тэ вычюрдэс джиибнастыр бутитконэ манушэн саро пхураныпэ и хартытко джиибэн (рабство).
Треби тэ хаськирэс саро, со кэрла пхарэса тэ барьёл бутитконэ камаибнаскэ; треби тэ хаськирэс одова, со дэла капиталистэнгэ тэ кэрэл марибэн, карик ёнэ бичявэна миллионы бутярен тэ умарэс екх екхэс. Цэль капиталистэн исы екх: зоралыдыр тэ кэрэс капиталистэнгиро право про грабежо, тэ зоралякирэс пэскиро кофо и пэскири власть прэ бутитконэ манушэндэ. Саро адава ракирла пало адава, собы тэ создэс ваш сарэ манушэнгэ и ваш кажнонэскэ тэ роскхувэс зоралыдыр пэскири зор и фрэнтыма; собы тэ домарэспэ кэ адава джиибнытко учипэн, треби явья тэ захаськирэс бут зор, жыко адава домарэнапэ тольки набут манушэн, савэ кхарнапэ «барэ мануша».
Со адава сы парамыся? На, адава сы чячипэн. Вороги бутярен и крестьянэн парамысяса кхарна амари буты, савьяса амэ кэраса нэво миро. Мангэ чиндя екх «Российско джювлы» и дрэ пэскиро лыл ёй ракирла, со сыклякирдэ мануша, савэн сы на гараз бут, думинэна, со годы дэлапэ на сарэнгэ, со нашты тэ родэс годы дро массы манушэн; э культура кэрна одолэ мануша, савэн сы дрэван и дрэван набут, — адава мануша уче годяса. Дрэ адалэ лава «Российко джювлы» на гожэс, нэ чячес выпхэндя саро сыр думинэла буржуазия, ёй сыкадя и сари нишшёта буржуазнонэ идеология, ёй сыкадя, со буржуазно годы могискирла тэ тховэл ангил духовно барьипэ пролетарсконэ массэн.
Одова, со пролетариато дрэ саро миро барьёла культурно — исы чячипэн:
Бутяритко классо Союзос советэн джяла ангил сарэ свэтытконэ пролетариатос и шукар досыкавэла и ракирла пэскирэ рэндэнца ваш адава чячипэн. Ёв тходя ангил пэстэ баро задэибэн и лэскири кхэтанякирды зор шукар пролыджяла ла.
Пхарипэн дрэ адая буты исы бут, нэ коли камэса, то могискирэса тэ кэрэс. Пало дэшутрин бэрш пэскирья диктатура бутяритко классо розчидо, нанго бокхало; вычюрдыя пэскрэ стронатыр вооружынонэн капиталистэнца Европатыр парнэ армии, савэ исыс барвалэ скэдымэ европийсконэ капиталистэнца, адякэ жэ вычюрдынэ и хэладэн-интервентэн.
Дэшутрин бэрш кэрна буты про строительство пэскирэс государствос помошшяса чячипнытконэн спецыалистэн, савэ отдэна джиибэн ваш адава баро рэндо на палэ трашаибэ, а палэ патив. Нэ машкир спецыалистэндэ исы и на лаче мануша (кхарнапэ ёнэ вредители) савэ пэскирэ мэлалэ рэндоса кэрэна ладжяипэн ваш сарэ спецыалистэнгэ, (кэрэна) ладжяипэ и про сыкляибэн (наука).
Исы мануша, савэ удыкхи налачи буты дро строителство, розмэкэна на мишто ракирибэн прэ рада и холы сарэсвэтоскирьякэ буржуазиякэ сави сыр сап дыкхэла прэ советско Союзо.
Треби тэ пхэнэс, со дрэ адасаво пхаро рэндо, бутярья советсконэ Союзос роскхудэ зоралэс бари революционно буты. Бари зоралы отвага бутярен и партия, сави пролыджяла рэндо ваш кофо бутярэн.
Тольки муршыпнаса бутярен и партия, сави ракирла годяса бутярен, годяса революцыонно масса, тольки адалэса можно тэ кэрэс, дажэ тогда, коли стронаса потховэна дэстэ дрэ амарэ роты. Пиро плано про 1929–30 бэрш бутярья бангэ исыс тэ ґаздэн промышленность про 22%, а кэрдэ про 25%, колхозы бангэ исыс тэ дэн 20 млн. га, а дынэ 36. Кхэтанэ адалэса, со бутитко классо тховэла зор пэскири прэ строительство барэ заводэн и прэ перекэраибэн гавэс прэ коллективно хулаибэн, бутитко классо и гавитка гадже дэна пэстыр по шэл выдвижэнцэн, марибнаскирэн дрэ буты (ударникэн), рабкорэн, писателен, изобретателен и иньке ваврэ лаче бутярен.
Машкир амэндэ фрэнта враги амарэ создэна хабнытко бокх, кулаки умарна вэнглэндыр гаджен — колхозникэн, подхачкирна лэнгирэ штубы и иньке бут кэрэна саро одова, прэ со тольки могискирла тэ джял кулако. Адасаво джиибэн затховэла амэн тэ дживас и тэ явас готовонэса ко марибэ. Адалэстыр кэрэлапэ выводо: коли враго на сдэлапэ — лэс хаськирна.
Прэ бари буты, сави пролыджялапэ акана, дро советско союзо, — рикирла холы европейско капитало. Капиталисто отджиндя пэскирэ бэрша и джяна бэрша лэскирэ прэ погибель, нэ усатаки ёв камэл, зорьякирлапэ тэ насдэлпэ, нэ адалэстыр ничи на выджяла.
Капитало спхандло сы вредителенца, савэ кэрна пэскиро мэлало рэндо машкир советско Союзо и ёнэ (вредители) помогискирна адалэса капиталоскэ.
Пуанкарэ сыс само баро и главно одолэндыр, кон организовал баро марибэн (война) дро 1914–1918 б. б. пал адава лэс прокхардэ «Пункарэ марибэн» (война), мануш, саво чють на хаськирдя кхэлыбэ капиталистэн Франция, иньке бывшо соцыалисто Бриан, баро матымари лордо Беркенхэд и иньке бут харты капиталистическа, савэ камэна тэ лэн розмарибнаса Советско Союзо.
Амэ дживаса дрэ пора, коли джяна марибэна сарэ свэтытконэ буржуазияса. Адава затховэла бутяритко классо тэ явэл готовэнэса ко оборона, кэ зашшита одолэс, со бутяри отмардя капиталистэндыр дро дэшутрин бэрш.
Бутяритко классо и гавитка гадже бангэ тэ вооружинэнпэ, и тэ рипирэн, со ужэ екх моло зоралы лолы армия победоноснэс вырикирдя натиско сарэ свэтытконэс капиталос. Дрэ адава моло лолы армия кокори сыс на древан вооруженно, бокхалы, розчиды, и савья лыджинэ дрэ марибэн пэскирэ товаришши, савэ на древан джиндлэ хэладытко фрэнтыма дро марибэн.
Акана амэндэ исы лолы армия, армия бойцэн, кажно лэндыр шукар джикэла палсо ёв лэла тэ марэлпэ. И коли страхатыр пало будушшё сджяна годятыр Европейска капиталисты усатаки закамэна тэ бичявэн прэ амэндэ пэскирэн бутярен и гавитконэ гаджен, треби лэн тэ прилэс дро марибэн лавэса и рэндоса пиро дылынэ лэнгирэ капиталистическа шэрэ, собы адава марибэн лавэса тэ кэрэлпэ барэ марибнаса и последнёнэса, саво счюрдэла лэс дрэ могила. История кэрдя лэскэ могила дрэ требимо времё.