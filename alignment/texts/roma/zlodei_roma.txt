ЗЛОДЕИ
I
Екхвар пало хабэ дай пхэндя Кузаноскирэскэ Ваничкаскэ:
— Джясас бы ту, Ваничка, дро форо.
Ваничка на откхардяпэ. Ёв шуладя хачкирдэ крумпли (пхувитка). Зоралэс кашукэ шоленца пхурдыя про ангуштя, стхови ушта трубаса и холямэс двигиндя бровенца. Дай подыкхья прэ лэскиро крэнгло тэрно муй, дыя ґондя и инкэ моло тихэс пхэндя: 
— Джясас бы, чячё... 
Соскэ?— пучья Ваничка, пиричюрдыи крумпли вастэстыр про вавир. 
— Лэ товэр и джя...
— Бут амарэ пшала одой э товэрэнца...
— Нэ лопата лэ... А акана окэ сыго погребэ тэ замарэн лёдоса лэна. Кай кашта попхаравэса, кай со вавир.
Дыкхэса и прочяравэсапэ сыр на яви. Джя-ка, Ваничка...
Ваничкаскэ камьяпэ тэ джял дро форо, нэ ёв на пхэндя пхуромнякэ ни лав. Дуй куркэ, савэ прогынэ, сыр мыя лэскиро дад, Ваничка рикирдя пэс хуласа. Прэ дадэскиро рипирибэ ёв бидарипнаскиро пия бравинта, а акана псирдя пиро гав колынэса ангил, э даса ракирдя набут, и дрэ саро рикирдя пэс сыр дад...
Поханэ, пхури залыяпэ тэ засывэл лэскиро постын, а Ваничка закэдыяпэ прэ бов и змэки пашмардо, пучья да:
— Кицы тутэ ловэ? 
— Састо шовдэша ґаспря... 
— Шовдэша дэ мангэ.
— Тукэ прэ со? 
— Про дром. 
—Джяса? 
— Ґалёв, джява... 
— Нэ окэ. Джя-ка, чяворо... Коли думискирэса? 
— Атася.
Злокоса дай дыя лэскэ свэнтонэ Николаёс, Ваничка тангэс подпхандяпэ, чёдя палэ кустык товэр, уридя стады про кана и, чины вастэнца дро ферлоти пиро пашварэ пхэндя:
— Гыём. Ячпэ састы!
— Джя дэвлэса, Ваничка. Форитконэ манушэндыр ракхпэ, — ракхунэс лыджя пэс лэнца — ёнэ фрэнта. Бравинта на пи дыкх.
— Шукир, — пхэндя Ваничка, и муршканэс запхагири стады выгыя прэ гаса.
Сыс инкэ тёмныма. Ёв отгыя пэскирэ кхэрэстыр на бутыр дэшэ шагэндыр, а коли обрисия палэ прэ дакири глос, сави тэрды сыс пашэ порта, то ла ужэ на сыс дыкхно дро калыпэ и только шундя лакирэ лава:
— Джювлен форитконэн... Налачи дукх... 
— Ячьпэ састы, — дыя голда Ваничка. 
И адай лэскэ екхатыр ачья танго э да, пэскиро гав, пхуранинько кхэр. Ёв тэрдыя, пришундяпэ... Нэ сыс ужэ саро штыл, — дай угыя. Дыя ґондя и гыя дро калыпэ, инкэ на зачиладо злокоса... Фэлдытконэ дромэса ёв думискирдя ваш одова, со можынэла адякэ тэ явэл дро форо лэскэ со удэлапэ шукир тэ забутякир, отэнчя рисёла кэ вэсна кхэрэ, лэла пало ром Василиса Шалювона. И лэскэ дрэ годы рипирдяпэ Василиса — тхулы, зоралы, жужы. А можэт ёв латхэла пэскэ штэто кэ лачё барвало купцо и лэла пало ром на Василиса, а савья форитконэ ракля. Ёв гыя, а пал лэстэ парныя злоко, пашыл хасёнас о ратитка тени, и про ив пасёнас кхамэскирэ ивантытка лучи. Ваничка забагандя гилы. Трин бишытка ґаспря мардэпэ дрэ лэскири холовэнгири кисык, а дро шэро тэлэ гилы урняндынэ думы пало одова, со явэла дурыдыр.
Тэ джяс сыс шукир, локхо, ґэрой на пропэрлас дро примардо дромэскиро ив, мразытко фано хор вчёдяпэ дро колын и адалэстыр кэрласпэ локхо, а синё дурипэ сыс пхэрдо камаибнаса и гожо и кхардя кэ пэ. Прэ Ванюшкаскирэ набарэ вэнцы пыя мразо, раклоро привґаздыи упратуно ушт, камаибнаса дыкхья прэ лэндэ — вэнцы сыкадынэ лэскэ длэнгонэнца и гожонэнца... Баро, кало сыр вангар вороно пхарэс псирдя пиро ив дрэ строна дромэстыр. Ванюшка дыя шоля. Холямэс подыкхья чирикло прэ лэстэ и подгыя инкэ пашылыдыр ко дром. Отэнчя Ванюшка чиндя ферлотенца, сыр карье дыя, нэ и адава на трашадя чириклэс.
Окэ бэнг, — проракирдя Кузино и гыя сыгыдыр ангил.
Пашыл пашдывэс, коли ужэ прогыно сыс бутыдыр паш дром, прэ фэлда ґаздыяпэ вьюга. То одой, то адай э бугрэндыр срискирдалынэ локхэ ивэскирэ тучи, урняндынэ карик-то и парнэ шылалэ прахоса обчидэ муй. Пораса Ванюшкаскирэ ґэрэндыр ґаздэласпэ ив, сыр бы ками тэ на мэкэл раклэс тэ джял, а балвал мардя дро думо, традыи лэс ангил. Дурипэ гарадяпэ дро тучи, балвал пхурдыя пиро пхув и зачюрдыя шпэры; ёй рундя протяжнэс и мэнькаса. Встречна мануша и грая екхатыр хасёнас ангил якха, хасёнас сыр бара дро паны. Ванюшка гыя, закэри якха машкир вьюгакирэ гиля; дро пашварэ лэстэ пхагирдя, ґэра ачлэ пхарэ и ёв холямэс думискирдя вашэ дакэ:
— Бэшлы одой, а мэ окэ — джя!
А отэнчя адякэ кхиныя, со лэскхэ и на думискирдяпэ ни ваш со, только камьяпэ сыгыдыр тэ явэс дро форо, тэ откхинёс дро татыпэ, тэ попьес драб. Збандякири думо, и шэро, ёв гыя, надыкхи ни прэ со пашыл пэстэ жыко одова, сыр ушундя дрэ вьюгакиро танго годлыпэ, адава фабрикакиро гудко. Ёв тэрдыя и, розбандёви, хор дыя ґондя. А отэнчя вытырдыя кисыкатыр о ловэ трин бишытка ґаспря, чёдя лэн дро муй, палэ чям, собы лэнгиро кунякирибэ тэ на ушунэн форитка мануша.
Пирдал серо ивитко полого форо здэлас прэ пхари тучя, сави пасия прэ пхув. Ванюшка злыя стады чёдя прэ псикэ трушыл и подумискирдя дрэ годы:
— Окэ и догыём.
II
Коли ёв вгыя дро пибнытко, — ґэнсто фано обдыя лэскиро муй и сыр таты, кинды шмата, скхостя чямьеныр зорало мразо. Сизо дандарыпнытко тхув куниндяпэ пиро штуба и росхая о якха; бравинтакиро кхандыпэ, кирко и хачкирдо дзэд гыя дро накх; годлыпнастыр дро пибнытко Ванюшкастэ шукир крэнцындяпэ дро шэро. Насыго гыи машкир скаминда, ёв родыя пэскэ штэто и на дыкхья. Пало сарэ скаминда сыс бэшлэ лолэмуитка шолярья, матэ, бокхалэ бутитка; матымарья обрискирдэ, фрэнто и холямэс обдыкхнэ Ванюшкас чёраханэ якхэнца. Екх лэндыр учё, шуко рыжонэ вэнсэнца полыджия якхаса Иваноскэ и пхэндя протырдыи васт. — Яв джидо, пентюхо. Джя адарик!
Ванюшка отухтя лэстыр, нэ псикэса мэладя савья-то тыкнэ, крэнглонэ ракля. Лакиро муй сыс дрэван лоло и калэ брови барэ, сыр вэнцы.
— Ту, Обломо! — задыя годла ёй.
Дрэ англатуно вэнгло, тэлэ лампадка, сави хачия паш дэвлэстэ, пало скаминд бэшло сыс только екх мануш, Ванюшка подгыя кэ ёв.
— Могискирава тэ прибэшав? 
— Бэш! 
Кузино бэстя, роскэрдя кафтаноскири мэн и пхэндя:
— Дрэван бут мануша! 
— Адасаво штэто, сыр тэ на явэн манушэнгэ. Гавэстыр? — Гавэстыр... 
— Тэ бутякирэс? 
— Трэби. 
— На лаче адай рэнды.
— Нэ? 
— Чячё. Трито курко дживава... 
— Нанэ буты? 
— Адякэ, со лэ тэ мэр!
Мамуй скаминд сыгэс прогыя подыбнаскиро.
— Драборо бы мангэ! — задыя лэскэ годла Ванюшка и лыя тэ роздыкхэл пэскирэ роспхэныбнытконэс.
Адава сыс раклоро биштэ пандже бэршэнгиро, уридо дрэ замакхлы розрискирды джювлитко кофта. Учё и шуко, ёв збандия ангил скаминд, хай гарадя манушэндыр пэскиро муй, саво хор зрандло сыс оспаса бивэнцэнгиро и бровенгиро. Пораса ёв ґаздэлас о шэро и дыкхэлас прэ Кузиностэ барэ серонэ якхэнца. А коли ёв удыкхья, со Ванюшка тожэ лэс роздыкхэла, то засандяпэ санэ уштэнца и дрэ паш глос пхэндя: 
— Постын сыс — прохаём, стады — прохаём. Окэ тыраха ячнэпэ...
Ёв вытходя тэлэ скаминдэстыр длэнго ґэрой дрэ зоралы тырах и пхэндя:
— Сыго бикнава и адава, аль пропарувава!
Ванюшкаскэ ачья танго лэс и дукхано пал пэстэ... 
— А может, сыр наяви..... — пхэндя ёв. 
— Кай одой! Адай амарэ пшалэс — сыр листы осеняса. Дыкх кицы мануша. И сарэ тэ хан камэн. 
Попьяса драб кхэтанэ? — пхэндя лэскэ Ванюшка. 
— Наиста тукэ!.. Мэ пиём. 
А... окэ коли бы стэклыца? 
И ёв пхарэс дыя ґондя. 
Ванюшка попробиндя чибаса ловэ дрэ муй, подумискирдя, покхардя ангуштэса подыибнаскирэс и припхэндя лэскэ фрэнтэс:
— Скэдэ-ка паш стэклыца, — прэ дуендэ! Раклэскиро муй розгыяпэ дро сабэ, нэ ёв ничи на пхэндя. 
— Кай ратькирэса? — пучья Ванюшка. 
— Адай, надур — по трин ґаспря. А ту? 
— Мэ только со явьём. 
— Со жэ — ласа кхэтанэ тэ ратькирас. 
— Шукир! 
— Тут сыр кхэрна?
— Ивано... Кузино. 
— А ман — Салакино, Еремеё...
Ёнэ ачлэ штыл и подыкхлэ екх прэ екхэстэ сабнаса про муй. А коли подыибнаскиро яндя бравинта и Ванюшка тходя мусэр бравинтаса Салакиноскэ, одова приуштя, лыя мусэр, и протырдыи ла Кузиноскэ, пхэндя:
— Нэ, выпьяса, ваш одова, со сгыямпэ!
Ванюшкаскэ дрэван покамлэпэ адалэ лава, ёв муршканэс екхатыр выпия бравинта, крякиндя и пхэндя:
— Дуй джинэнгэ фэдыдыр! 
— Сыр жэ! 
— Мэ пэрво моло явыём дрэ форо тэ бутякирав. Адякэ пиро рэнды — сомас, а тэ дживав — пэрво моло,— ракирдя Ванюшка, чёви вавир мусэр.
— И мэ адякэ. Жыко адава пиро филатина бутякирдём. Тэ окэ припхэныбнытконэса покостёмпэ, ёв ман и вытрадыя. Рыжо джюкэл...
— А мандэ дад мыя наґара. Акана мэ — кокоро баро. 
Пашыл лэндэ пало скаминд сыс бэшлэ дуй ломова шолярья. Сарэ дуй вымакхнэ соса-то парнэса. Ёнэ шундлэс ракирдэ, екх лэндыр — баро и пхуро мари пиро скаминд вастэса, дыя годла:
— Адякэ лэскэ и трэбинэ!
— Палсо? — пучья вавир калэ чёрэнца, рубцоса про чекат.
— А пал одова — джин. Саво ёв бутяри сыс?
Бутярья — ёнэ тясто, маро дэвлэскэ. А ваврэ, савэ на джинэн рэндо — ёнэ осевки, отруби. Гурувненгэ про чяраибэ и только.
— Сарэн трэби тэ потангискирэс, — пхэндя калэчёрэнца.
Салакино пришундяпэ ко ракирибэ и пхэндя: 
— Нанэ чячё. 
— Со? 
— Ваш тангипэ. Тэ лэс ваш сыкаибэ ман: — Припхэныбнаскиро Матвеё Ивановичё — миро ворого!
Ёв ман палсо розгиндя? Мэ дуй бэрш бутякирдём, — саро сыс шукар. Екхатыр всхаяпэ прэ мандэ, пало одова, со, хай мэ Марья бутярня... и саро адасаво... И хай цунгля тожэ мэ... Цунгля — ёнэ хасинэ! Родэ! Ёв ман екхатыр — джя!... Сыр адякэ? Мэ лэскэ на трэбинэ а кокоро пэскэ мэ дрэван трэбинэ! Мангэ тэ дживав трэбинэ. И окэ могискирава мэ лэс тэ тангискирав, э припхэныбнаскирэс? Салакино на екхатыр, а набут промэки выракирдя:
— Мэ могискирава только пэс тэ тангискирав и бутыдыр — никонэс!
— Адякэ и трэбинэ, — пхэндя Ванюшка.
Выпии трито мусэр сарэ дуйджинэ змэклэ вастэнца про скаминд — муй ко муй. И Салакино длэнгэс лыя тэ роспхэнэл Ванюшкаскэ ваш пэскиро джиибэ.
— Мэ — подчюрдыно, — ракирдя ёв. — Пирилыджява пиро джиибэ палэ дакирэ грэхи.
Ванюшка дыкхья прэ рандло мато муй, куниндя лэскэ шэрэса и адалэстыр дрэ лэскиро шэро дрэвн крэнцындяпэ. 
— Вано! Манг инкэ паш стэклыца. Уса екх. — задыя годла Салакино. 
Ванюшка пхэндя.
— М-могискирава...
ІІІ
Коли Ванюшка просутяпэ ёв удыкхья пэс пашлэса про пхаля дро кало подвало сводчятонэ потолкоса, адякэ жэ розганадо колбаненца, сыр э Салакиноскиро муй. Ёв пошэвелиндя чибаса дро муй — ловэ на сыс, а сыс только хачкирдэ киркэ саля. Ванюшка хор дыя ґондя и обдыкхьяпэ.
Саро подвало сыс утходо набарэ нарэнца, а прэ лэндэ пашлэ сыс, сыр блата, обрискирдэ, калэ мануша.
Екх лэндыр уштлэ и пхарэс зджянас нарэндыр про баруно пато, ваврэ инкэ сыс сутэ. На дрэван зорало, нэ гэнсто ракирибэ шундяпэ кхэтанэ манушэнгирэ храпоса, кай-то мордэпэ панеса.
— Устян?
Пашыл Ванюшкастэ тэрдо сыс Салакино. Муй лэстэ сыс лоло, ґалёв, ёв только со вымордяпэ шылалэ панеса. Ёв рикирдя дро васта сави-то коробкица медятыр бутэ ротыцэнца и сыр-то екхэ якхаса роздыкхи ротыцы а вавряса сабныткэс дыкхья прэ Ванюшкастэ.
— Зоралэс амэ атася! — пхэндя Кузино, дыкхи прэ приятелёстэ.
— Сыр трэбинэ промордям о виндырья! — откхардяпэ одова.
— Сарэ ловэ мэ пэскирэ пропиём. 
— Ничи. Продживаса! 
— Нэ, шукир тукэ... 
— Ту-на кова... Мандэ сы дэшуэфта ґаспря, а отэнчя
мэ тыраха бикнава. Продживаса! 
— Нэ коли адякэ, — бипатяибнаскиро, дыкхи дро муй приятелёскэ, ракирдя Ванюшка и, дыкхи, со Салакино заштылыя, пхэндя:
— Ту акана банго тэ помогискирэс мангэ, сыр мэ туса пэскирэ ловэ пропиём, — акана ту банго...
— Нэ шукир. Со одой? Ясва кхэтанэ, а сабэ попаш. Амэ — на сам барвалэ, дро роскэрибэ на покошасапэ. Тэ роскэрас амэндэ набут сы.
Лэскирэ глосятыр и якхэндыр Ванюшкаскэ ачья шукир и ёв пучья:
— Со адава тутэ дро васта? 
— Уґалёв. 
— Кузино обдыкхьяпэ пашыл и дрэ паш глос пучья:
— Ваш хоханэ ловэ, со-ли?
— Сабнытко ту мануш, — сабнаса пхэндя Салакино. — Окэ выдумискирдян. И катыр ту джинэс ваш адасавэ ловэ?
— Джином. Дро эфта вэрсты амарэ гавэстыр екх гаджё залэласпэ адалэса...
— Нэ?
— Дрэ Сибирь лэс. 
Салакино задумискирдяпэ, ничи на ракири, и порискири дро васта медно коробкица, ґонденца пхэндя: 
— Пало адава сбичявэна... 
— Так адава само? — тихэс пучья Ванюшка, сыкави шэрэса прэ коробкица.
— На. Адава — мардэнгиро андралыпэ... Ушты, явэн, вастэнца росправиндя бала. 
— Явэн. 
Нэ медяшка ґаздыя дрэ лэстэ саво то трашаибэ ангил латэ. И дыкхи, со Салакино гаравэла ла пало брэк, ёв пучья лэс:
— Кай ту адава лыян?
— Про тарго киндём, сыр постын бикиндём. Эфта дэша ґаспря дыём.
— А прэ со ёй тукэ?! — допучьяпэ Ванюшка.
— Дыкхэса ту, — збандии кэ лэскиро кан, чёраханэс заракирдя Салакино, — ґара мэ камам тэ уґалёвав, состыр о мардэ времё джинэн? Пашдывэс — екхатыр ёнэ марна дэшудуй. Сыр адякэ? Просто медь, а адякэ кэрды, со джинэл, коли саво времё? Мануш могискирла пиро кхам тэ доґалёлпэ. А адай ротыцы, медь!..
Э Ванюшкастэ дукхандыя о шэро. Ёв гыя пашыл приятелёса, шундя лэскиро ракирибэ и пхарэс думискирдя сыр кэрла Салакино, коли бикнэла тыраха? Отдэла ли ёв хоть паш пропинэ ловэ или на? И вздыкхи про якха Салакиноскэ, пучья лэс:
— Ту коли джяса тэ бикнэс тыраха?
— А окэ попьяса драб и джяса. Мэ, пшала, ґара вашо мардэ дава дума. Бутэн пучявас годьварэ манушэн. Екх ракирна адякэ, вавир — ваврэс. Нашты тэ полэс.
— Тэ прэ со тукэ адава тэ джинэс? — пучья Ванюшка.
— А — камам тэ джинав! Сыр адякэ? Мануш псирла ёв джидо, лэскэ адава просто.
Салакино ракирдя вашо мардэ адякэ бут и хачкирдэс,
со Ванюшка подыяпэ и кокоро лыя тэ доґалёлпэ — сосстыр мардэ джинэн времё? И пока пинэ мануша, ёнэ уса ракирдэ вашо мардэ.
Отэнчя гынэ тэ бикнэн о тыраха и бикиндлэ лэн пало дуй састэ штардэша ґаспря. Салакиноскэ сыс на шукар со набут дынэ пало тыраха. Адай жэ про тарго ёв кхардя Ванюшкас дро пибнытко и тангипнастыр, екхатыр пролыджия састо. А ратяса, коли ёнэ сарэ дуй матэ шундлэс ракири, гынэ тэ ратькирэн, Салакиностэ дрэ кисык мардэпэ только штар пэтачки. Ванюшка рикирдя лэс пало васт и радаса ракирдя:
— Пшала! Камам мэ тут, сыр пэскирэс! Бахт мангэ! Ди тутэ баро... Лэ ман сарэс, Окэ сыр! Бахт мангэ. Камэс бэш прэ мандэ уклисто? Мэ тут лыджява...
— Дылынинько, — ракирдя Салакино. — Ничи. Продживаса. Атася джяся — андралыпэ бикнаса, ко бэнга лэс. А?
— Бутыдыр ничи. — Всчюрдыя вастэса и задыя годла Ванюшка и санэ глосяса забагандя:
— На-а-гожо мэ, чёро-ори... 
Салакино тэрдыя и подухтылдя:
— Нашукир мэ ури-иды...
И гыи екх пашыл екхэстэ, ёнэ кхэтанэ бусонэ глосенца зарундлэ:
— Ни-икон пало ром на лэла 
— Раклорья пал адава!
— А Матвейко рыжо бэнг,— ёв ман уґалёла — екхатыр пхэндя Салакино и учес ґаздыи васт холямэс погрозиндя дро фано вастэса.
IV
Прогыя курко.
Екхвар ратяса ёнэ, бокхалэ и холямэ, пашлэ сыс екх пашыл екхэстэ про нары дрэ ратькирибнаскири, и Ванюшка ракирдя Салакиноскэ:
— Уса ту банго. Тэ на явэс ту, мэ акана буты кэравас кай на яви...
— Джя ко бэнга, — ракирдя Салакино.
— На баш! Мэ чячипэ ракирава. Со тэ кэрэс? Бокхатыр тэ мэрэс...
— Джя, лэ пало ром купчиха, окэ и явэса чяло... Мякушо. 
— Рандлы форма, сыдо накх...
Ёнэ на дро пэрво моло ракирдэ адякэ... Дывэсэ про паш уридэ, синя шылалыпнастыр ёнэ псирдэ пиро гасы, нэ дрэван редкэс лэнгэ удэласпэ со тэ забутякирэс. Ёнэ лэнаспэ тэ пхаравэн кашта, тэ спхаравэн про кхэра мэлало лёдо и, получискири пало адава по биш ґаспря, екхатыр проханас о ловэ. А вавир моло про тарго сави раны дэлас Ванюшкаскэ пэскири корзина и плэскирлас лэскэ пандж ґаспря пало одова, соб ёв саро мардо тэ тырдэл пал латэ пиро тарго адая корзина пхэрды масэса и ваврэ миштыпнаса. Адай Ванюшка бокхало жыко дукх дро пэр, холясолас прэ ранятэ, нэ дари тэ сыкавэл адая холы, причивэласпэ лачеса кэ ёй и шылалэса кэ саро, со пашло сыс дрэ лакири корзина.
Пораса чёраханэс полицытятыр, Ванюшка мангэлас, а Салакино джиндя сыр тэ чёр котэр мас, ксил, ярми, гиря. Ванюшкатринскирдяпэ страхатыр, коли ёв адава кэрлас и ракирдя лэскэ:
— Хаськирэса ту ман! Замэлавэна амэн дро бэшыбэ
— Дро бэшыбэ яваса и чялэ и уридэ, — ракирдя Салакино. — Со мэ банго, коли тэ чёрэс локхыдыр, сыр буты тэ латхэс?
Дрэ адава дывэс ёнэ дорэслэ только шов ґаспря ваш плэскирибэ пало ратькирибэ; Салакино стырдыя кай-то набут парно маро тэ морква и бутыдыр ничи на удыяпэ лэнгэ тэ похан дрэ адава дывэс. Бокх хачкирдя андралыпэ и надыя тэ засоваэл, холякирдя лэн.
— Мэ кицы прэ тутэ пролыджиём? — укороса ракирдя Салакино Ванюшкаскэ. — Тутэ саро прэ саро сыс только постыноро тэ товэр...
— А шовдэша ґаспря? Бистырдян?
Ёнэ кошнэпэ екх прэ екхэстэ, сыр дуй холямэ джюкэла, и екхвар Ванюшка, хай, пофроми пэкадя Салакинос куняса дро пашваро. Нэ лэскэ на камьяпэ откэрдэс тэ кошэлпэ товаришшёса: пало адава времё Ванюшка присыклыя кэ ёв и полыя, со би Салакиноскиро лэскэ джиндяпэ бы инкэ пхарыдыр.
Екхджинэскэ тэ дживэс дро форо — дарано. А тэ рисёс дро гав обрискирдэскэ, нангэскэ — ладжяво и ангил датэ и ангил раклэндэ, ангил сарэндэ. Тэ и Салакино сандяпэ прэ лэстэ кажно моло, коли Ванюшка камья тэ рисёл дрэ гав.
— Джя, джя! — ракирдя ёв сабнаса. Дэ рада дакэ! — Забутякирдян шукир, уридянпэ раса!
Пашыл адава Ванюшка рикирдя дрэ шэро надея прэ со то. Лэскэ сыкадёлас, со саво на яви барвало мануш потангискирла и лэла лэс дрэ писхарья, то думискирдя ёв, со Салакино латхэла саво на яви выгыибэ адалэ пхарэ, бокхалэ джиибнастыр. Адая надея прэ товаришшёскиро фрэнтыма подрикирдя и кокоро Салакино, саво ракирдя:
— Ничи! Продживаса, ту подужакир. Вымарасапэ!..
Ракирдя ёв адава барэ патяибнаса и дыкхья прэ Ванюшкастэ сыр-то стрэгиткэс. Ванюшкаскэ сыкадыяпэ со товаришшё джинэл сыр тэ вымарпэ.
И уса таки дрэ адая рат, ёв пасиндой ко пашваро товаришшёса дыя дума, со коли бы потолкостыр ангил лэстэ тэ выпэр бар прэ Салакиноскиро шэро, адава явэлас бы шукар. И взрипирдя, сыр наґара, машкир рат роздыяпэ годла, сави трашадя сарэн и взрипирдя кало ратэса манушэскиро муй, кэрдо марикляса спынэ барэстыр.
— Барэ ловэ, тырэ шовдэша ґаспря,— ракирдя Салакино а окэ коли бы ту...
— Со мэ? 
— Коли бы ту тэ на дарэс... 
— Нэ?  
— Нэ и ничи… 
Ванюшка подумискирдя и пхэндя: 
— Ничи ту на могискирэса, — ивья только чибаса башэса... 
— Мэ? 
— Ту. 
— Эх! пхэнавас бы мэ... 
— Нэ, со? Нэ мэ на дарава, пхэнаса... 
— А отэнчя, со тэ кэрэс? 
— Отэнчя? 
— Аи. 
— Мэ пхэнава!
— Ракир.
— И пхэнава, только... 
— Тэ ракирэс нанэ со, — проракирдя Ванюшка.
Салакино завозиндяпэ про нары. А Ванюшка порисия думэса кэ ёв и мэнькаса дыя ґондя и тихэс пхэндя: 
— Дэвлалэ, сави бы коркица... 
Промэки кой савэ мэнты, ёнэ сарэ дуй пашлэ сыс ничи на ракири. Отэнчя Салакино приґаздыяпэ, збандякирдя шэро ангил Ванюшкастэ и про кан пхэндя:
— Вано! Шун, явэн манца! 
— Карик? — набут шундлэс пучья Ванюшка. 
— Дрэ Борисово... 
— Соскэ? 
— Дромэса пхэнава. 
— Акана ракир... 
— Нэ, явэн! Мэ пхэнава... Яваса амэ и... Матвеёс Ивановонэс обчёраса, бахт мангэ.
— Джя ту ко бэнга, — дарипнаса и холяса пхэндя Ванюшка.
Нэ Салакино пхарэс притасадя лэс и лыя тэ ракир лэскэ про кан: 
— Ту шун, — адай екхатыр. Джяса, кэраса со трэбинэ, и — палэ адарик! Кон прэ амэндэ подумискирла. Мэ одой саро джином, — и кай пашлэ о ловэ джином, со сы о руп: роя, стэклыцы...
Хачкирдо Салакиноскиро дыханиё таткирдя Ванюшкаскири чям и лэскиро дарипэ биладыя (росплавиндяпэ). Нэ уса жэ ёв проракирдя:
— Уджя, ракирава, криг, бэнг.
— На, ту дэ дума... Сыр амэ задживасас — причюрдэ шэрэса. Екхатыр и чялэ и уридэ... а?
Ванюшка пашло сыс ничи наракири, а Салакино уса впхурдыя лэскэ дро кан и годы хачкирдэ лава.
И Ванюшка пучья лэстыр: 
— А бут ловэ?
V
Пирдал дуй дывэс, злокоса, ёнэ гынэ пиро баро дром, псико псикэса екх ко екх, и Салакино ракирдя товаришшёскэ, задыкхи лэскэ дро якха:
— Полэса: пэрво амэ пиралы подхачкираса. И сыр захачёла, сарэ прастана одорик, и ёв, Матвеё! Ёв прастала, а амэ — кэ ёв! И обшулаваса лэс, сыр парнинько...
— А ухтылна?— думаса пучья Ванюшка.
— Нисыр нашты. Конэскэ тэ ухтылэс? И холямэ глосяса доракирдя:
— Яг тэ мурдякирэн трэбинэ, а на чёрэн тэ ухтылэн! Полыян?
Адава сыс дро марто. Ковло ив пхарэ шматэнца ленивэс пыя надыкхнэ болыбнастыр, и екхатыр хаськирдя манушэнгири шпэра, сави гыя пиро дром машкир дуй пхуранэ брэзэнгирэ ряды обпхагирдэ сукэнца.
— Эх тэ удэлпэ бы, — пхэндя Ванюшка и пхарэс дыя ґондя.
— Подыкх, сыр удэлапэ! — патяибнаса ракирдя Салакино.
— Дэ дэвла! Коли удэлапэ — дэвлалэ! Николи бутыдыр на джявас прэ адасаво рэндо...
Ёнэ гынэ сыго адалэстыр, со сыс дрэван локхо уридэ, — Салакино дрэ пэскири джювлитко кофта, сари розрискирды, савьятыр тырдэласпэ мэлалы вата, прэ ґэра лэстэ сыс валяна калошы, а про шэро серо пхурипнастыр стады. Ванюшка дорэстя пэскэ пиджако, дрэ саво екх бай сыс калы. Дрэ курпи (лапти), дрэ пхагирдэ козырькоса стады, подпхандло шылэса, Ванюшка здэлас прэ бутяристэ, саво пропияпэ, а на прэ гавитконэ раклорэстэ.
Ангил адава дывэс, коли ёнэ скэдынэпэ тэ джян про рэндо Салакиноскэ удыяпэ тэ стырдэл кай-то пири и утюго, бикиндя лэн пало охтодэша ґаспря тимисякирибнаскэ пхуранэ састырэса, и акана лэстэ дрэ кисык сыс пандждэша ґаспря.
— Коли бы тэ попэрпэ амэнгэ про дром кон на яви прэ грэстэ тэ тэ подлыджял амэн, — пхэндя Салакино.— А то амэ кэ рат на доджяса — штардэша вэрсты явэла... Пандж ґаспря манушэстыр дасас колиб тэ подлыджял...
Ив пыя лэнгэ прэ шэро, про чямья, замардя якха, пасия прэ псикэ, приячья ко ґэра. Пашыл лэндэ и прэ лэндэ гыя парны кхурми, и ёнэ ничи на дыкхнэ ангил пэстэ. Ванюшка гыя ничи на ракири, змэки шэро, сыр пхурано насвало грай, савэс лыджяна прэ мас, а джидо Салакино обдыкхьяпэ пашыл и ракирдя на пириячи.
— Кицы прогыям! А со ангил — на роскэдэса. Адасаво ив... Нэ ив амэнгэ про васт — шпэра на явэла... Коли ёв уса адякэ лэла тэ джял! Только окэ дрэ ив тэ подхачкирэс нашукар! Ничи, галёв, прэ свэто адасаво нанэ со сарэ стронэндыр шукир явэлас бы...
Ивэскирэ шматы ачнэ тыкныдыр, шукыдыр и пынэ прэ пхув на прямэс, а крэнцындлэпэ дро фано и инкэ гэнстыдыр. Екхатыр ёнэ удыкхлэ кало збандякирдо про пашваро кхэр, саво сыс сыр утасадо дрэ пхув пхарэ сугробэнца прэ лэскиро упралыпэ.
— Адава Фокиноскирэ кхэрорэ, — ракирдя Салакино.— Заджяса дрэ пибнытко, выпьяса пиро тахтаёри...
— Трэбинэ, — пхэндя Ванюшка, тринскири сарэ шталтоса.
Пашо пибнытко тэрдэ сыс дуй грая, дынэ андрэ дрэ шлыты. Дуги сыс замэлякирдэ вангарэса.
— Адава вангарытко, — пхэндя Салакино. — Окэ коли пиро дром амэнгэ...
Дрэ пибнытко пало скаминдоро пашэ фэнштра бэшло сыс тэрно ракло и пия ловина. Ванюшкаскэ чюрдыяпэ дро якха длэнго сабнытко накх про шуко муй. Вангарытко бэшло сыс прэ бэшыбнаскиро, ростхови муршыткэс ґэра и на сыгэс тырдыя тахтаятыр, а коли выпия, то закашлиндяпэ, затринскирдяпэ саро и екхатыр хаськирдя саро муршыпэ, савэса рикирдяпэ жыко адава.
Ванюшка подгыя кэ стойка выпия екхатыр тахтай кхандуны, кирки бравинта и сыкадя якхаса Салакиноскэ прэ вангарытконэстэ.
— Дро форо джяса, тэрноро? — пучья Салакино, подгыи ко вангарытко.
Одова подыкхья прэ лэстэ и кашукэ глосяса пхэндя: — Амэ дро форо бипхарипнаскиро на джяса. 
— Нэ так э форостыр? 
— А тукэ со?
— Мангэ? А окэ амэ товаришшёса джяса дрэ Борисово про дзэдомарибнаскири, доракирдямпэ прэ буты. Подлыджя набут, коли пиро дром.
Ракло обдыкхья Салакинос, отэнчя Ванюшкас, чёдя пэскэ ловина и вытырдыи ангуштэса тахтаятыр котэроро пробка пхэндя:
— Амэнгэ нанэ вастэстыр.
— Подлыджя, яв пшалэса! Амэ тукэ пандж гаспря манушэстыр даса.
— Амэнгэ на трэбинэ, — пхэндя ракло, надыкхи прэ Салакиностэ.
— Нэ ваш дэвлэскэ подлыджя, — помангья тихэс Ванюшка.
Ракло вздыкхья прэ лэстэ, кэрдя холямэс якха и потринскирдя шэрэса.
— Окэ ту саво, — проракирдя Салакино. Нанэ уса екх тукэ? Амэнгэ тэ джяс дур, амэ кхиныям, урибэ гэн саво...
— Татыдыр бы урьенаспэ,— пхэндя вангарытко сабнаса.
— Тэ коли нанэ дрэ со! — ракирдя Ванюшка. — Дыкхэс, — чёрорэ амэ...
— А соскэ чёрорэ? — пучья вангарытко и лыя тэ пьел ловина.
Ванюшка пиридыкхьяпэ товаришшёса, сарэ дуй пириячлэ тэ ракирэн, тэрдыи бистаденгиро ангил вангарытконэстэ. 
Отэнчя зарикирдя хуланы:
— Никола, подлыджясас бы лэн. Со одой? Ивья о грай прастала, — а ёнэ, гэн дэш ґаспря, шунэс, дэна. Ту пучь ангил о ловэ, тэ и мэк бэшэна.
Вангарытко инкэ моло обдыкхья сарэ дуе товаришшен, дыя ґондя и пхэндя:
— По дэш ґаспря.
— Нэ шукар, — задыя годла Салакино, ґаздыи васт, — лэ, — мэк тукэ.
— Подыкх о ловэ, — пхэндя хуланы.
Вангарытко чюрдыя Салакиноскирэ биш ґаспря про скаминд, пришундяпэ кэ лэнгиро кунякирибэ (звоно), отэнчя подандырдя лэн дандэнца, и подгыи кэ стойка чюрдыя ловэ и пхэндя хуланякэ: 
— Лэ палэ ловина. 
— Нэ и джюкэл, — пхэндя Салакино Ванюшкаскэ. 
— Ту бэш прэ палатуны, — пхэндя вангарытко Ванюшкаскэ, лыи хуланятыр здыбэ, — а ту — манца... 
— Шукар! — пхэндя Салакино. — А соскэ амэ на кхэтанэ? 
— А соскэ тумэнгэ кхэтанэ, — пучья вангарытко. 
— Татыдыр бы амэнгэ... 
— Дыкхэс, — засандяпэ вангарытко. — На, ту кэр сыр мэ припхэнава. Пало одовэ, коли тыро товаришшё закамэл тэ утрадэл мирэ грэс, так мэ тут састырэса пиро шэро дава, спхандава тэ и... 
На доракири пэскирэ лава, ёв засандяпэ, отэнчя лыя тэ кашлинэл длэнгэс и пхарэс.
VI
Отгынэ пашыл пандж вэрсты, коли вангарытко заракирдя Салакиноса.
— Ту кон адасаво? 
— Мануш, — пирдал данда пхэндя Салакино. 
Тэ джяс прэ шлыта сыс шылало. Салакино саро тринскирдяпэ. Ив тэ джял пириячья, нэ пхурдыя шылалы балвал. Дуй молы Салакино прастандыя пашыл шлыта пиро дром, ками тэ статёл. Нэ тэ прастал пиро хор ив сыс пхаро, ёв сыгэс кхинёлас, и чюрдэласпэ дрэ шлыта, и инкэ бутыдыр мразолас. И кажно моло, коли ёв ухтэлас шлытатыр, вангарытко уридо дро зорало постын и чяпано, вычивэлас чяпаноскирэ баятыр набаро, грубо кашторо састырэса про концо. Салакино джиндя, со адава кистенё и лэс лыя холы адасави зоралы сыр и адава мразо и стасадя лэскиро ило.
— Сарэ мануша! —.ракирдя вангарытко. — А мэ пучява пал одова, конэскиро ту адасаво?
— Мэ — никонэскиро. Бисэмэнцэнгиро мэ, — пхэндя Салакино и задыя годла ангил:
— Ванюшка, джидо?
— Джидо, — откхардяпэ Ванюшка на дрэван шундлэс. 
— Мразыян? 
— Мразыём... 
— Подыкхава мэ прэ тумэндэ, — заракирдя вангарытко, — бибахталэ тумэ. Обрискирдэ сарэ дуй...
Адякэ кирнэ савэ-то...
Салакино бэшло сыс, ничи на ракири и камья одова, собы шылэстыр тэ на марэнпэ лэскирэ данда.
Ёв обдыкхьяпэ палэ, дыкхья одой пирдал редка ивэскирэ пушынки, синё равнина. Ёй пхурдыя шылэса, мэнькаса дрэ лэскиро муй. И ничи на сыс дрэ латэ адасаво, прэ со могискирлас тэ тэрдёл якх.
— А окэ амэ — Семакинэ, амэн трин пшала. Хачкираса амэ вангар, бикнаса лэс дро форо, прэ бравинтытко заводо, окэ... Дживаса шукар. Чялэ, уридэ саро сыр трэбинэ тэ явэл слава дэвлэскэ! Кон тэ бутякир джинэл, нанэ кирно, бравинта на пьела — одова шукир дживэла....
Пхурыдырэ пшалэндэ сы ромня, и мэ, окэ свэнко проджяла, ромня лава... Окэ сыр! Кон тэ бутякир могискирла одолэскэ тэ дживэл локхо...
Грай кхинэс прастандыя, пхарэс втырдэласпэ дро ґамо. Шлыта дёргиндя и Салакино куниндяпэ, сыр пэґэнд про васт.
Мэнькитка, пхарэ вангарытконэскирэ лава пасёнас лэскэ про ди, сыр шылалэ бара, тасавэнас лэс и лэскэ сыс дукхано тэ шунэл кашуки адалэ манушэскири глос.
— Ванюшка! — задыя годла ёв. 
— Со? 
— Ту пропрастасас набут... 
— Соскэ?— бизорьякирэ глосяса пучья Кузино. 
— На замразов!
— Ничи...
Вангарытко дыя ґондя. Отэнчя засандяпэ выкхостя накх баяса и заракирдя:
— Савэ мануша, савэ мануша! И со дживэна? Шылалэ, бокхалэ... нагодьварэс. Адякэ нашты тэ дживэн манушэнгэ? Тэ дживэс трэбинэ шукир...
— Так окэ дэ мангэ ловорэ и мэ задживава шукир, — холямэс пхэндя Салакино.
— Со? 
— Роскэр машкир амэндэ пэскиро миштыпэ... 
— Мэ тукэ роскэрава! Адава дыкхьян... Ангил Салакиноскиро муй сыкадыя кистенё, ёв дыкхья кало, сыр бэнгэстэ муй, муй сандяпэ и сыс, сыр бэнг. И екхатыр Салакинос сыр ягаса обхачкирдя, хай ило розрискирдалыя дрэ лэскиро колын и вымэкья яг, адая яг дыя лэскэ дрэ шэро и лолякирдя саро ангил якха дро ратытко — лоло цвэто. Ёв сарэ зорьятыр отлыджия васт и маладя вангарытконэс дро муй. Вангарытко пыя про думо. Дрэ адава жэ моло кистенё маладя лэс машкир псикэ, дро трупо впияпэ дукх и стасадя лэскэ ґондякирибэ. 
— Караул! — умарна! — задыя годла вангарытко. 
Нэ Салакино сарэ пэскирэ пхарипнаса пасия прэ лэстэ, обухтылдя ангуштэнца вангарытконэскири мэн и зоралэс тасадя лэс чянгэнца дрэ пэр.
— Нэ ракир, дэ годлы, ракир...
Вангарытко хрипиндя, дандырдя дандэнца урибэ прэ Салакиноскиро псико, выбандия тэл лэстэ, сыр мачё тэлэ чюри и родыя вастэнца лэскири мэн. Кистенё выпыя лэскирэ ангуштэндыр, нэ рикирдялэ прэ симири прэ лэскиро васт.
— Ванюшка! Помогискир! — даранэ глосяса загодлалыя Салакино.
Ванюшка стасадо мразоса, закэрдяпэ дро гоно вангарэндыр и коли ушундя вангарытконэскири годла, лэс лыя страх. Ёв екхатыр доґалыяпэ дрэ со рэндо и инкэ хорыдыр гарадя шэро дрэ гонэ.
— Пхэнава, — мэ суто сомас, — мэ на шундём, — екхатыр подумискирдя ёв.
Нэ коли ушундя товаришшёскиро кхарибэ прэ помогискирибэ, ёв саро затринскирдяпэ и выухтя шлытатыр, сыр ив грэскирэ ґэратыр. Дрэ лэскири годы ягаса проурняндыя дума, со коли вангарытко пиризорьякирла Салакинос, ёв умарла и лэс, Ванюшкас. А коли подпрастандыя ко дуй манушанэ трупы скрэнцымэ дро екх баро комбо, удыкхья обчидо ратэса, нэ усатки кало вангарытконэскиро муй и кистенё про право васт. Ванюшка ухтылдя адава васт и лыя тэ пхагир, тэ крэнцынэл лэс...
Тыкно грасторо тихэс гыя пиро дром, улыджия карик-то дрэ шылало и мулакано дурипэ тринэ манушэн, савэ хрипиндлэ и скрипиндлэ дандэнца, дрэ сухтылыбэ, а вавир грай трашаибнастыр, собы на попыя пиро муй, лыя понабут тэ отачел.
VII
Коли Ванюшка кхино, кхамло, явья дрэ пэстэ, ёв дарипнаса дро якха дрэ паш глос пхэндя Салакиноскэ:
— Дыкх, — кай о грай? Угыя!
— Ёв на пхэнэла, — проракирдя Салакино и скхостя рат розмардэ мостыр.
На дараны товаришшёскири глос утыкнякирдя трашаибэ дрэ Ванюшкастэ.
— Нэ, рэндо кэрдям! — дыкхи прэ вангарытконэстэ пхэндя ёв.
— Фэдыр амэнгэ лэс тэ умарас, соса ёв амэн, — проракирдя Салакино и екхатыр пхэндя:
— Нэ-ка лас тэ розчивас.
— Тукэ-постын, мангэ — чяпано. Трэбинэ сыгыдыр, а то ангил кон лэла тэ джял...
Ванюшка ничи на ракири лыя тэ пиририскир вангарытконэс, злыи лэстыр урибэ, а кокоро дыкхья прэ Салакиностэ.
Ёв дыя дума: 
— Ґалёв на дарла? 
На трашадо рэндытко Салакиноскиро отлыджяибэ кэ умардо выкхардя дрэ Ванюшкастэ дар ангил лэстэ. Ёв дыяпэ дивоскэ дыкхи прэ рандло, розмардо Салакиноскиро муй, саво тринскирдяпэ, бандякирдяпэ, сыр сабнастыр, а о якха дыкхлэ адякэ, хай ёв пия бравинта или соскэ-то обрадысалыя. Дро марибэ Ванюшка нашадя стады, Салакино лыя вангарытконэскири стады дыя ла Ванюшкаскэ и пхэндя:
— Ури, замразоса адякэ. Тэ и нашукар. Мануш и бистадякиро. Состыр адякэ?
Ёв лыя тэ вытринскир умардэскирэ холоватыр кисыка и кэрдя адава адякэ сыго и шукар, хай ёв саро пэскиро джиибэ только адалэса и залэласпэ, со отлэлас тэ умарлас манушэн.
— Трэбинэ саро тэ джинэс, — ракирдя ёв, а кокоро роспхандя вангарытконэскиро кисето. Никон бистаденгиро на псирла. Дыкхэс ту, — сувнакуно, пандж састэ, — на, эфта пашэса састэ...
— Ту, — даранэс заракирдя Ванюшка, дыкхи прэ ловэ.
— Со? — сыго дыкхи прэ лэстэ, — пучья Салакино и пхэндя:
— Адасаво миштыпэ амэндэ явэла бут. Нэ, джя, сывинько. Лыджя сыгыдыр...
И Салакино мэладя пиро грэстэ вастэса. 
— Мэ на пало ловэ, — пхэндя Ванюшка, мэ камьём тэ пучяв... 
— Со?
— Ту — адава пэрво моло? Ванюшка сыкдя якхэнца прэ розчидо трупо.
— Дылыно! — сабнаса задыя годла Салакино. Со мэ, розмарибнари со-ли?
— Мэ пало адава, со дрэван сыго ту лэс розчидян. — Джидэн розчивэна, а мулэн набаро рэндо. И екхатыр Салакино, ёв сыс тэрдо про чянга, закуниндяпэ и пхарэс пыя Ванюшкаскэ прэ ґэра, одова здарандыя и адякэ дрэван, сыр хай саро лэскиро трупо екхатыр обдынэ шылалэ панеса. Ёв задыя годла, лыя тэ счюрдэл лэс пэстыр, а о грай годлатыр мэкьяпэ тэ ухтэл. — Ничи... ничи, — ракирдя Салакино и ухтылдяпэ палэ Ванюшкастэ. Лэскиро муй ачья синё, якха тёмна.
— Машкир псикэ маладя ёв ман. Ило сухтылдя... проджяла.
— Еремеё, — даранэ глосяса заракирдя Ванюшка. — Рисёвас палэ, ваш дэвлэскэ.
— Карик? 
— Дро форо! Мэ дарава... 
— Дро форо — нашты. На, амэ джяса, бикнаса грэс, отэнчя одорик, — ко Матвеё... 
— Мэ дарава, — пхэндя Ванюшка. 
— Состыр? 
— Хасёваса амэ, пшала! Со акана явэла? Амэ на пал адава гыям туса? 
— Джя ту ко бэнга! — задыя годла Салакино и о якха лэскирэ холямэс подыкхлэ. — Хасёваса! Со адава — Хасёваса? Екхджинэ амэ туса со-ти манушэн умараса? Пэрво моло прэ пхув со-ли адава кэрлапэ?
— Ту на холясов, — рундлэ глосяса помангья Ванюшка, дыкхи, со лэскиро муй отэнчя ачья сыр розмарибнаристэ и сыр матэстэ.
— Сыр адай тэ на холясос! — задыя годла Салакино. Выгыя адасаво...
— Ту потэрдёв, — со амэ кэраса? — заракирдя Ванюшка, тринскири сарэ трупоса и даранэс обдыкхьяпэ пашыл. Карик амэ лэс лыджяса? О Вышэнки бангэ тэ явэн, — а амэ туса со лыджяса?
— Тпрру, бэнг! — задыя годла Салакино прэ грэстэ и екхатыр локхэс выухтя шлытатыр про дром.
— Чячё, пшала! — заракирдя ёв и ухтылдя вангарытконэс пало васт. — Лэ лэс, тырдэ! Лэ пало ґэра! Нэ! Тырдэ!
Ванюшка ками тэ на дыкхэл прэ умардэскиро муй, приґаздыя лэскирэ ґэра и уса таки удыкхья.
— Ганав колбань! — ракирдя Салакино и псирдя пиро ковло ив и розґанадя лэс сыго ґэрэнца про дуй строны. Ёв кэрдя адава адякэ, со Ванюшка змэки вангарытконэскиро трупо про ковло ив, тэрдыя ангил лэстэ и дыкхья прэ Салакиностэ, на помогискири лэскэ.
— Ганав, ганав, — ракирдя Салакино сыгэс закэри ивэса умардэскиро колын и шэро. Ёнэ возиндлэпэ дро дуй шаги шлытатыр, а грай, бандякири мэн дыкхья прэ лэндэ екхэ якхаса и тэрдо сыс сыр бы замулыя.
— Нэ традас акана,— пхэндя Салакино. 
— Набут! — пхэндя Ванюшка. 
— Соскэ набут? 
— Удыкхэна, — бэрга.
— Уса екх...
Ёнэ бэшлэ дрэ шлыта и традынэ дурыдыр. Ванюшка дыкхья палэ, пиро дром, и лэскэ сыкадыя, со ёнэ джяна дрэван на сыго, пало адава со ивэскиро бугро на хасёлас якхэндыр.
— Традэ грэс, — помангья ёв Салакинос, закэрдя якха и длэнгэс на откэрдя лэн. А коли откэрдя, то уса таки дро дурипэ дыкхья дрэ лево дромэстыр набаро учипэ про ив.
— Эх, хасёваса амэ, Ерёма, — ракирдя Ванюшка.
— Ничи, — кашукэс откхардяпэ Салакино. — Бикнаса грэс, отэнчя джя дро форо... Родэ амэн!.. Окэ ёнэ Вышэнки...
Дром змэкьяпэ тэлэ бэрга, дрэ нахор ивитко дурипэ. Калэ нангэ дрэвы тэрдэ сыс пирэ дромэскиро пашваро. Загодлалыя чирикло. Товаришши встринскирдэпэ, ничи на ракири подыкхлэ екх екхэскэ дро муй...
— Ту ракхпэ, — пхэндя Ванюшка Салакиноскэ.
VIII
Ёнэ вгынэ дро пибнытко.
— Нэ-ка, лачё мануш, — пхэндя Салакино хуласкэ, — чив амэнгэ пиро тахтаёри!
— Шукар,— откхардяпэ учё кало гаджё бибалэнгиро и уштя стойкатыр. Подыкхья прэ Ванюшкастэ адякэ шукар, со Кузино тэрдыя машкир пибнытко и бангэс засандяпэ.
— Дро амаро адава штэто адякэ залыджино сы, — заракирдя хулай, тхови ангил Салакиностэ бравинта, — со мануша, коли карик явэна, так ракирна: «здоров тумэнгэ», или адякэ — «лачё дывэс тумэнгэ». Дуратунэ явэна?
— Амэ? На, амэ... амэ адай на дрэван дур... трианда вэрсты, — роспхэндя Салакино.
— Дрэ сави строна?
— Дрэ адая, — и Салакино сыкадя вастэса прэ удэра. 
— Тэлэ форостыр, — пучья хулай. 
— Окэ... Джя, Ванюшка, пи! 
— Пшал, о Ванюшка? 
— На, — екхатыр пхэндя Ванюшка. Савэ амэ пшала
Дрэ вэнгло пашыл удэра, сыс бэшло тыкно гаджёро чириклытконэ накхэса. Ёв устя штэтостыр, подгыя кэ стойка и биладжяибнаскиро обдыкхья лэн.
— Ту со? — пучья хулай. 
— Адякэ, — пхэндя гаджёро. 
Думискирдём, — джиндлэ савэ... 
— Побэшаса набут амэ, потатёваса, — пхэндя Салакино, отгыи стойкатыр и потырдыя Ванюшкас палэ бай. 
Ёнэ отгынэ дрэ строна, бэштэ палэ скаминд, гаджё чириклытонэ накхэса ачьяпэ пашэ стойка и со-то на шундлэс пхэндя хуласкэ. 
— Явэн,— пхэндя Ванюшка Салакиноскэ. 
— Тэрдёв, — шундлэс пхэндя Салакино. 
Ванюшка мэнькаса подыкхья прэ лэстэ и полыджия шэрэса. Лэскэ сыкадыя, со акана шундлэс тэ ракирэс ангил манушэндэ дарано и нашукар.
— Чёв-ка амэнгэ инкэ по екх, — помангья Салакино.
Удэры отпхандлэпэ и вгынэ инкэ дуй мануша: екх пхурано барэ сывонэ чёрэнца; вавир зорало, барэшэритко, дро надлэнго, жыко чянга постын. 
— Лачё састыпэ тумэнгэ, — пхэндя пхуро. 
— И тукэ адякэ жэ,— откхардяпэ хулай и подыкхья прэ Салакиностэ. 
— Конэскиро грай? сыкави шэрэса прэ удэра, пучья зорало. 
— Окэ адалэ манушэнгиро, — сыкадя ангуштэса прэ Салакиностэ, проракирдя чириклытконэ накхэса гаджё.
— Амаро, — пхэндя Салакино.
А Ванюшка ушундя глося и лэстэ замыя ило страхатыр. Лэскэ здыяпэ, со адай сарэ мануша ракирна адякэ, хай саро джинэн, нисоскэ на дивисона и со-то дужакирна.
— Традаса, — пхэндя ёв тихэс товаришшёскэ. 
— А тумэ кон адасавэ? — пучья Салакинос зорало. 
— Амэ? Масэса тимисякираса, — пхэндя Салакино и засандяпэ.
— Нэ, со ту? — даранэс, нэ шундлэс проракидя Ванюшка.
Сарэ штар гадже ушундлэ лэскиро взгодлыпэ и сарэ порисинэ кэ ёв и дыкхлэ прэ лэстэ.
Салакино роздыкхья лэн надари только закэрдэ ушта лэскирэ тринскирдэпэ, а Ванюшка змэкья шэро прэ скаминд и дужакирдя, на могискири бутыдыр тэ вкэдэл дрэ пэстэ фано. Сарэ сыс штыл, нэ адава штылыпэ сыс на длэнго.
— То-то, мэ дыкхава, — заракирдя зорало гаджё, — шлытакиро англыпэ дро рат...
— Со? — холямэ глосяса пхэндя Салакино.
— А мэ, — пхэндя пхуро, — на дыкхьём о рат. Подыкхьём прэ шлыта — саро кало, думискирава— вангарытка. Чив мангэ Иван Петровичё...
Хулай чюдя тахтай бравинта и сыр чялы мыца гыя кэ удэры. Гаджё чириклытконэ накхэса подужакирдя, коли ёв прогыя пашыл лэстэ и выгыя пал хуластэ.
— Нэ, — пхэндя Салакино, Ванюшка, трэбинэ тэ джяс. Карик о хулай гыя? О ловэ...
— Екхатыр явэла, — пхэндя зорало гаджё, отрисии Салакиностыр.
Ванюшка тожэ устя, и адай жэ бэстя, о ґэра лэскирэ тринскирдэнэ, кэрдэпэ ковлэ и на рикирдэ лэскиро трупо. ёв только подыкхья дро муй товаришшёскэ и, дыкхи со Салакиноскирэ ушта тринскирнапэ, тихэс зарундя мэнькатыр и страхатыр.
Хулай рисия екхджино. Ёв прогыя палэ стойка и пхэн­дя пхурэокэ:
— А прэ гаса татёла... 
— Кэ адава времё джяла ко татыпэ... 
— Нэ амэ джяса, — шундлэс пхэндя Салакино подгыи кэ стойка. Кицы тукэ трэби? 
— Подужакир, — сабнаса пхэндя хулай. 
— Амэнгэ трэбинэ сыгыдыр, — пхэндя Салакино, змэки якха. 
— Нэ подужакир, — проракирдя хулай. 
— Соскэ тэ дужакирэс? — А окэ мэ палэ шэралытконэстэ бичядём. Ванюшка екхатыр устя про ґэра и адай жэ змэкьяпэ палэ. 
— Мангэ шэрало нанэ кэ со, — пхэндя Салакино и полыджия псикэнца, и ваш со-то уридя стады.
— А лэскэ ту трэбинэ, — проракирдя хулай, и отгыя Салакиностыр.
Пхуро и зорало гаджё, ками тэ шунэн ракирибэ подгынэ кэ стойка.
— Камэл ёв тут тэ пучел, — сыр адава адякэ выджяла — тимисякирэса ту масэса, а лыджяса гонэ вангарэндыр?
— А-а-а? — протырдыя пхуро, отгыи Салакиностыр.
— Ока адава со!—дрэ сари глос проракирдя зорало. — Грасторэс утрадынэ?
— На! — санэ глосяса задыя годла Ванюшка.
Салакино пролыджия вастэса и, обрисии кэ ёв, пхэндя бангэ сабнаса:
— Притрадыям екхатыр.
Дрэ пибнаскири удэра вгынэ инкэ пандж мануша гадже. Екх лэндыр, учё, рыжо, рикирдя дро васта длэнго кашт. Ванюшка дыкхья прэ лэндэ буґлэс откэрдэ якхэнца, лэскэ сыкадыя, со сарэ ёнэ, сыр матэ кунинэнапэ про ґэра и роскунинэна пибнытко.
— Явэн джидэ, мурша! — пхэндя гаджё каштэса. — Нэ-ка, пхэнэнте амэнгэ, кон тумэ адасавэ? и катыр? Окэ мэ, шэрало, — а тумэ?
Салакино подыкхья прэ шэралэстэ и засандяпэ сабнаса, саво сыс сыр джюклано башаибэ.
— Ту тэ саспэ? — холямэс пхэндя екх гаджё и лыя тэ закэдэл учидыр бая
— Подужакир, Корнеё, — тэрдякирдя лэс о шэрало.— Сарэскэ пэскиро черёдо. Ёнэ и адякэ... Тумэ, чявалэ, кова, — тумэ екхатыр ракирэнте — кай грэс лынэ? Окэ! Ванюшка пхарэс, сыр розбиладо ив спыя бэшыбнаскирэстыр про пато и тэрдыя про чянга и лыя тэ ракир:
— На мэ! Ёв ! Амэ грэс на утрадыям, — амэ вангарытконэс умардям...
Ёв адай, — надур — дро ив гарадо. Амэ на утрадыям грэс бахт мангэ. Адава — на мэ!
Амэ на камьям тэ умарас, — ёв кокоро лыя кистенёса. А амэ дрэ Борисово гыям, — амэ камьям припхэныбнытконэс тэ обкэдас, а грэн амэ на лыям. Адава уса ёв ман, адава окэ...
— Ракир! — задыя годла Салакино.
Ёв срискирдя шэрэстыр стады и чюрдыя ла кэ гадженгирэ ґэра, савэ тэрдэ сыс ангил лэстэ калэ вантаса.
— Ракир, Ванюшка, гарав! 
Ванюшка ачья штыл, змэкья шэро прэ колын. Гадже дыкхлэ прэ лэндэ холямэс и ничи на ракирдэ.
Нэ екх гаджё чириклытконэ накхэса дыя ґондя и шундлэс пхэндя:
— Окэ, злодеи, дылынэ, — а!
