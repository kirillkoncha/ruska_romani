МАЛЬВА
Морё сандяпэ.
Тэлэ локхо хачкирдо балвалякиро пхурдыпэ ёв издрандыя и учякирдяпэ тыкнэ бриндэнца; ёнэ руповэ ягаса хачинэ кхамэстыр. Морё сандяпэ голубонэ болыбнаскэ тысэнцытконэ руповэ сабнытконэ уштэнца.
Машкир морё и болыбэ сыгэс лыджияпэ джидо зорало волнэнгиро кхэлыбэ; и кхамэскиро блескима, розрискирдо бут тысэнцытконэ морёскирэ бриндэнца, счивэласпэ дрэ напририскирибнытко движэниё пхэрдэ джидэ радаса. Кхам сыс бахтало одолэса, со светиндя; морё — одолэса, со дрэ лэстэ кхэлдя кхамитко радыпнытко свэто.
Балвал камлэс гладиндя атласно морёскиро колын; кхам таткидя лэс пэскирэ хачкирдэ лученца и морё соибныткэс дыя ґондя тэлэ адая нежно камлыпнаскири зор и чялякирдя хачкирдо фано лондэ кхандыпнаса. Зэлэна волны выпрастана про жолто прахо, и счюрдэна прэ лэстэ парны пена, ёй тихэс биладыя, таиндя про хачкирдо фано, киндякири лэс.
Дро брэгоскиро прахо мачюнэ чешуяса сыс вмардэ кашторэ, прэ лэндэ сыс убладэ неводэ, савэ чюрдынэ пэскирэ тени. Барэ лодки и екх тыкны тэрдэ сыс дро рядо про прахо, волны впрастанас прэ брэго, хай ваш одова, собы тэ закхарэс лэн кэ пэ. Багрэ, веслэ, корзины и бочки росчюрдынэ сыс прэ коса, машкир лэндэ тэрды сыс шатра, сави сыс скэдыны ивакирэ ранендыр, лубкэндыр и рогожэндыр. Ангил латэ про суковато кашт убладэ сыс упрэ слядоса тыраха и учидыр сарэстыр сыс выґаздыно длэнго кашт э лолэ шматаса, сави издрандыя балвалятыр. Дрэ шылалыпэ пашыл екх лодка угарадяпэ кхамэстыр и сыс пашло Василиё Легостево Гребеншшиковонэскиро ракхибнари про англатуно промысло. Пашло ёв сыс прэ колын, подрикири шэро вастэнца, утходяпэ вастэнца дрэ морёскиро дурипэ, дрэ дуратуны брэгоскири крося (лента). Одой про паны кунякирдяпэ тыкны калы точка и Васильёскэ сыс радыпныткэс тэ дыкхэл, сыр ёй уса бария, гыи кэ ёв.
Прикэри якха ярконэ кхамэскирэ кхэлыбнастыр про волны лэскиро муй роздыяпэ дрэ рада: адава традэла Мальва.
Ёй явэла, засалапэ, о колына латэ лэна кхарибнытко тэ издран, облэла, лэс ковлэ вастэнца и кудуниткэс чяйкэнгирэ трашаибнаса заракирла ваш нэвипэна, савэ сы одой про брэго. Ёнэ ласа кэравэна лачи зуми мачендыр, выпьена бравинта, попасёна про прахо, поракирна, побалынэнапэ дро камлыпэ екх екхэс а отэнчя, коли подьявэла рат, скэравэна драб, попьена лаче парамарэнца и пасёна тэ совэн... Адякэ сы лэндэ кажно куркитко дывэс, кажно свэнко дро курко. Злокоса ёв лыджяла ла про брэго пиро суто инкэ морё, дрэ злокоскиро свежо сумрако. Ёй на розгыны инкэ соибнастыр лэла тэ бэшэл прэ корма, а ёв лэла тэ лыджял лодка тэ тэ дыкхэл прэ латэ. Сабнытко ёй сы адякэ и куч сыр чялы мыца. А то спэрла бэшыбнастыр тэлэ лодка и засовэла одой, збандёви дрэ комбицо. Ёй бут молы кэрлас адякэ. 
Дрэ адава дывэс и чяйки кхинынэ хачкирдэ дывэсэстыр. Ёнэ бэшлэ рядэнца про прахо, роскэри накха и змэки крылы или кирнэс кунинэнапэ про паны бигодлакиро.
Васильёскэ сыкадыя, со дрэ лодка сы на екх Мальва. Ґалёв, Серга припхандяпэ кэ ёй? Василиё пхарэс порисия про прахо, бэстя и прикэри якха вастэнца трашаибнаса дро ило лыя тэ роздыкхэл, кон одой инкэ джяла? Мальва бэшлы прэ корма и правинэ. О гребцо — на Серга, гребинэ ёв на джиндлэс — Серёжкаса Мальва на лэлас тэ правинэ.
— Эй! — задыя годла Василиё хачкирдэс. Чяйки про прахо издрандынэ и скэдынэпэ тэ урнян.
— Э-эй...— долыджияпэ лодкатыр кудунитко Мальвакири глос.
— Конэса ту? 
Прэ лэскиро пучибэ долыджияпэ сабэ. — Бэнгланы,— нашундлэс выкостяпэ Василиё и чюнгардыя. Лэскэ зоралэс покамьяпэ тэ джинэл, кон адава джяла дрэ лодка, ёв кэрдя тырдыны и зорьяса вдыкхьяпэ дро палуй гребцоскэ. Панескиро плеско веслэнгирэ марибнастыр роздэласпэ дро фано, прахо скрепинэ тэлэ пирангэ ракхибнарискирэ ґэра.
— Кон адава туса? — задыя годла Василиё, коли роздыкхья джиндло лэскэ гожо Мальвакиро муй.
— А окэ подужакир, уґалёса!— сабнаса откхардяпэ ёй.
Гребцо обрисия муеса ко брэго и сабнаса вздыкхья прэ Василиёстэ.
Ракхибнари холямэс вздыкхья, взрипири кон адава, сыр бы джиндло ракло?
— Гребинэ сыгыдыр! — пхэндя Мальва.
Лодка сарэ зорьятыр попаш вгыя про прахо кхэтанэ волнаса и бандякирибнаса про пашваро тэрдыя, а волна спыя палэ дро морё. Гребцо выухтя про брэго и пхэндя:
— Яв здорово, дадо!
— Яково, — стасадэс задыя годла Василиё. Адая годла сыс на радатыр, а одолэстыр, со ёв на дужакирдя тэ дыкхэл лэс. Ёнэ облынэпэ и трин молы чямудынэпэ дро ушта и чямья. Василиёстэ диво скхэтанякирдяпэ радаса и ладжяипнаса.
— Мэ дыкхава... и варисо то кова адава... — о ило зудинэ... Ах, ту, — сыр адава ту? Акэ тукэ! А мэ думискирава — Серёжка? На, дыкхава, на Серёжка! А адава ту!
Василиё екхэ вастэса гладиндя чёра, а ваврэ вастэса махиндя дро фано. Лэскэ камьяпэ тэ вздыкхэл прэ Мальватэ, нэ прэ лэстэ дыкхнэ чявэскирэ якха и лэскэ сыс на шукар лэнгирэ блёскостыр. 
Рада со лэстэ адасаво здрово и гожо чяво кхэтанякирдяпэ ладжяипнаса, со адай жэ сы и лэскири камлы. Ёв тэрдо сы ангил Яковостэ и екх палэ екх чюрдыя лэскэ пучибэна, на дужакири лэскиро пхэныбэ. Дро шэро лэстэ саро варисыр то спэнтындяпэ, и лэскэ ачья дрэван нашукар. коли роздынэпэ сабнытка Мальвакирэ лава: 
— Тэ ту на вииныпэ радатыр. Лыджя лэс дрэ шатра тэ дэ тэ хал...
Ёв обрисия кэ ёй. Латэ прэ ушта кхэлдя сабэ наджиндло лэскэ, и сари ёй — крэнгло, ковлы, свежо сыс сави то нэви. На пэскири. Ёй пирилыджялас пэскирэ зэлэна якха дадэстыр прэ чявэстэ и хая арбузна зёрнэ — парнэ тыкнэ дандэнца. Яково адякэ жэ сабнаса про екх ушта роздыкхэлас лэн кой-савэ мэнты, налаче ваш Василиёскэ, — сарэ трин сыс штыл. 
— Мэ екхатыр! — пхэндя Василиё и гыя кэ шатра.— Тумэ джян кхамэстыр, а мэ лава о паны, джява... Э мачюны зуми ласа тэ кэравас! Мэ тут, Яково, адасавэ зумяса чяравава! Тумэ одой кова... мэ дрэ екх манта...
Ёв ухтылдя пхувьятыр пашо шатра пирори и сыгэс гыя карик то дро неводы и гарадыя дрэ лэндэ...
Мальва и чяво гынэ ко шатра.
— Нэ окэ, мурш лачё, мэ яндём тут кэ дад, — ракирдя Мальва, чёраханэс дыкхи прэ зорало Яковосиро шталто. Ёв порискирдя кэ ёй пэскиро муй дрэ крэнца калэ руса чёра и блёскоса дро якха пхэндя: 
— Аи, явьям... А шукар адай, — о морё то саво!.. 
— Буґло морё... Нэ, со жэ, — дрэван пхурия о дад? 
— На, ничи. Мэ думиндём ёв пхурыдыр, а лэстэ набут инкэ седа бала... И зорало пэса... 
— Кицы, ракирэса, тумэ на дыкхнэпэ? 
— Бэрша пандж, ґалёв. Сыр угыя ёв гавэстыр, мангэ дрэ одова моло би тринэнгиро бишто бэрш гыя... Ёнэ вгынэ дрэ шатра, кай сыс дрэван тато, а э рогожэндыр кхандыя лондэ маченца и бэшлэ одой: Яково про грубо кашт, Мальва — прэ гонэ. Машкир лэндэ тэрды сыс пиричиндлы про паш э бочка, ёй сыс скаминдэса. Бэшлэ ничи на ракири и зарикирдэпэ дро дыкхибэ екх прэ екхэстэ.
— Адякэ адай камэс тэ бутякирэс? — пучья лэс Мальва. 
— Тэ адякэ... на джином мэ... Коли латхэлапэ со — лава...
— Амэндэ латхэлапэ! джидэс пхэндя Мальва и закэдыяпэ дрэ лэстэ андрал прикэрдэ зэлэнэ якхэнца.
Ёв на дыкхья прэ латэ и выкхостя гадэскирэ баяса киндо муй. 
Ёй екхатыр засандяпэ. 
Э дай, ґалёв, дадэскэ припхэныбэна тэ поклонэ туса прибичядя? 
Яково вздыкхья прэ латэ, скэдыя прэ чекат бринды и сыгэс пхэндя: 
— Джиндло сы... А со? 
— Ничи! 
О сабэ лакиро на покамьяпэ Яковоскэ, ёй хай дразниндя лэс. О ракло отрисия адалэ джювлятыр и взрипирдя дакирэ припхэныбэна.
Пролыджии лэс пало гав, ёй змэкьяпэ про плетнё и сыгэс ракирдя, дыкхи шукэ якхэнца:
— Пхэн ту лэскэ, Яшкалэ... дэвлэса мангава, пхэн ту лэскэ — дад, хай!.. Э дай екхджины, пхэн, одой... пандж бэрш прогыя, а ёй уса екхджины! Пхурьёла, пхэн!.. Пхэн ту лэскэ, Яшалэ, ваш дэвлэскэ. Сыго пхурьяса э дай ачела... екхджины... екхджины! Дрэ буты са. Ваш трушыл пхэн ту лэскэ...
И ёй зарундя згарави муй дрэ фартуха.
Отэнчя Яковоскэ на сыс танго ла, а акана ачья танго. Вздыкхи прэ Мальватэ, ёв холямэс полыджия бровенца. 
— Нэ окэ и мэ! — пхэндя Василиё взгыи дрэ шатра маченца дро екх васт и чюрьяса дро вавир. 
Ёв ужэ на ладжяндыя, хор гарадя ладжь андрал, дрэ пэстэ, и акана дыкхья прэ лэндэ спокойнэс. Только лэскири сыгима сыкавэлас лэс савэ то нэвэса.
— Окэ акана розлыджява яг... и явава кэ тумэ поракираса! Ах Яково, а?
И ёв угыя шатратыр.
Мальва на чюрдыя тэ хал зёрны и биладжяипнаскиро роздыкхья Яковос, а ёв зорьякирдяпэ тэ на дыкхэл прэ латэ, нэ лэскэ дрэван камьяпэ.
Никон ничи на ракирдя, и лэскэ адалэстыр и сыс нашукар, ёв пхэндя:
А гонэ мэ ачядём дрэ лодка, — тэ джяв — тэ лав!
На сыгэс ґаздыяпэ штэтостыр, прэ спаруибэ лэскэ дро шатра явья Василиё и збандёви кэ Мальва, заракирдя сыго и холямэс:
— Нэ прэ со ту авьян лэса? Со мэ ваш тукэ пхэнава лэскэ? Кон ту мангэ?
— Явьём тэ и саро! — Сыгэс пхэндя Мальва. 
— Эх, ту... нагодьвари гаджи! Сыр мэ акана лава?
Адякэ прямэс лэскэ дро якха и кова... екхатыр? Мандэ ромны кхэрэ! Дай лэскэ... Банги санас адава тэ лэс дрэ шэро! 
— Дрэван трэбинэ мангэ тэ джинав! Дарава мэ лэстыр со ли? Али тутыр? — пучья ёй и уче минаса стасадя пэс­ кирэ зэлэна якха. — А сыр ту отэнчя запрастандыян ангил лэстэ! Дрэван лыя ман о сабэ!
— Сабэ тукэ! А мэ сыр лава?
— А ту думинэсас бы ваш адава на акана!
— Тэ мэ джиндём со ли, со лэс адякэ окэ екхатыр вычюрдэла э морёстыр?
Скрипиндя прахо тэлэ Яковоскирэ ґэра и ёнэ обрискирдэ пэскиро ракирибэ. Яково яндя локхо гоно, чюрдыя лэс дро вэнгло и чёраханэс наковлэ якхэнца, подыкхья прэ джювлятэ.
Ёй зоралэс залыяпэ одолэса, со дандырдя зёрныцы, а Василиё прибэстя прэ отчингирдо кашт, потхиискирдя вастэнца чянга и заракирдя:
— Так окэ ту и явьян... сыр адава ту додумискирдянпэ? 
— Тэ адякэ... Чиндям амэ тукэ... 
— Коли? Мангэ ни саво лыл на сыс!.. 
— Нэ, а амэ чиндям...
— Нашадяпэ, ґалёв, — тангимаса проракирдя Василиё. — Ах, тэ лэл о бэнг... Коли трэбинэ — ёв и хасия.
— Ґалёв ту на джинэс амарэ рэнды? — пучья Яково бипатывакиро вздыкхи прэ дадэстэ.
— Тэ катыр? На сыс кэ мэ лыл!
Отэнчя Яково роспхэндя лэскэ, со грай лэндэ мурдыя, маро саро ёнэ сханэ инкэ дро февралё; забутякирибэ на сыс. Кхас на ухтылдя, гурувны бокхатыр, дыкх, со мурдёла. Промардэпэ кой сыр жыко апрелё, а отэнчя удыкхнэ со трэби тэ джяс прэ буты ко дад, чёна про трин. Ваш одова ёнэ чиндлэ лэскэ, а отэнчя бикиндлэ тринэ бакрен, киндлэ маро тэ кхас и окэ Яково явья.
— Окэ со! — проракирдя Василиё. Адякэ... А... сыр жэ тумэ... о ловэ мэ тумэнгэ бичядём...
— Барэ ли ловэ? Кхэр пирикэрдям... Марья пало ром отдыям... Плуго мэ киндём... Пандж бэрш времё прогыя!.. 
— Окэ сыр! На ухтылдя? Адасаво рэндо... А э зуми мандэ выпрастала! — ёв устя и выгыя аври. 
Бэшы про чянга пашыл яг, ангил сави ублады сыс пирори, — счюрдыя латыр пена дрэ яг, — Василиё задумискирдяпэ. Саро, со роспхэндя лэскэ чяво, на дрэван зоралэс чиладя лэс, нэ бияндя дрэ лэстэ налачипэ кэ ромны и ко Яково. Кицы ёв лэнгэ ловэ пирибичядя пало пандж бэрш, а ёнэ уса таки на справиндлэпэ хулаибнаса. Тэ на явэл Мальва, ёв пхэнэлас бы Яковоскэ кой со. Бидадэскирэ пучибнаскиро гавэстыр угыя — ухтылдя годы прэ адава, а э хулаибнаса тэ справисол на могискирдя! Ваш хулаибэ Василиё дживи жыко адава дывэс лаче локхэ джиибнаса, ниекхвар на взрипирдя, акана екхатыр устя дрэ годы сыр дрэван хор колбань, карик ёв пандж бэрш чюрдыя ловэ. Ёв взрипирдя пал адава хулаибэ, сыр ваш варисо то на трэбимо дрэ лэскиро джиибэ. Ёв дыя ґондя.
Дрэ кхамэскиро — блеско жолтовато ягори сыс тыкны и бледно. Голуба тхувэскирэ струйки тырдынэпэ ягатыр ко морё, кэ волны. Василиё дыкхья прэ лэндэ и думискирдя ваш одова, со лэскэ акана нашукар явэла тэ дживэл, на адякэ вольнэс. Ґалёв, Яково доґалыяпэ, кон сы лэскэ адая Мальва... 
А ёй бэшлы сыс дрэ шатра, ладжякири раклэс пэскирэ якхэнца, дрэ савэ сыс сабэ и фрэнтыма.
— Ґалёв, ракля ачядян дро гав? — екхатыр пхэндя ёй, дыкхи прэ муй Яковоскэ.
— Ачядём, наками пхэндя одова. 
— Гожо со ли? — пучья ёй. 
Яково ничи на пхэндя. 
— Со на ракирэса? фэдыр мандыр или на? 
Ёв подыкхья лакэ дрэ муй, наками адава. Чямья латэ сыс тмяна, пхэрдэ ушта ковлэ — набут откэрдэ, джидэ сабнаса ёнэ издрандынэ. Розова идя сыр то дрэван шукар бэшлэ сыс прэ латэ, и сыкадэ крэнгла псикэ и уче зоралэ колына. Нэ на камлэпэ лэскэ лакирэ фрэнта притасадэ зэлэна сабнытка якха.
— Соскэ ту адякэ ракирэса? — дыя ґондя ёв и мангипнытконэ глосяса пхэндя, и камья тэ ракир ласа холямэс.
— А сыр трэбинэ тэ ракирав? — засандяпэ ёй. 
— А сасапэ соскэ? 
— Прэ тутэ савапэ... 
— Нэ со мэ тукэ? — пучья ёв и змэкья якха тэл лакиро дыкхибэ прэ лэстэ. 
Ёв ничи на пхэндя. 
Яково догалыяпэ ваш адава, кон ёй э дадэскэ и адава на дэлас лэскэ свободнэс тэ ракир ласа. Со дад джиндя Мальваса адалэскэ Яково на дивисалыя: ёв шундя, со прэ промыслы мануша дрэван балынэнапэ и полэлас, со адасавэ зоралэ манушэскэ, сыр лэскиро дад, биджювлякиро адакицы времё тэ на продживэл. Нэ уса таки нашукар и ангил латэ и ангил дадэстэ. Отэнчя ёв взрипирдя пэскирэ да, — сави бокхалы бутякирдя дро гав дывэс и рат...
— Кэрадыя зуми, — пхэндя Василиё. — Дорэс-ка о роя, Мальвэ!
Яково вздыкхья прэ дадэстэ и подумискирдя:
— Ґалёв бут молы ёй кэ ёв псирла, коли джинэл, кай пашлэ о роя!
Лыи роя, ёй пхэндя, со трэбинэ тэ джяс тэ выморэс лэн и со дрэ лодка сы бравинта.
Дад и чяво подыкхнэ лакэ дрэ шпэра. 
— Ту сыр ла удыкхьян? — Пучья Василиё. 
— А мэ пучьём ваш тукэ дрэ контора и ёй сыс одой...
И ракирла: соскэ, хачита, тукэ тэ джяс прэзал, явэн дрэ лодка, мэ кэ ёв джява. Окэ и явьям.
— Адякэ... А мэ думискирдём, сыр то дживэла акана о Яково?
Чяво ковлэс засандяпэ дро муй дадэскэ и адава сабэ придыя Васйлиёскэ джидыпэ. 
— А ничи гаджёри?
— Ничи, — пхэндя Яково и мардя дадэскэ якхаса. 
— Нисавэ бэнгэс на кэрэса, шпала ту миро!— пхэндя Василиё, ґаздыи васт. — Рикирдёмпэ мэ пэрво моло — на могискирава! Присыкляибэ... мандэ ромны сыс. Адай жэ ёй и урибэ засывэла и вавир со... И кова адава... эх! Джювлятыр сыр э мулыпнастыр ни карик на уджяса! — сарэ дёстыр пхэндя ёв.
— Мангэ со? — пхэндя Яково. — Адава тыро рэндо, мэ на сом тукэ сэндари.
А пэстэ дрэ годы рикирдя: — Лэла тукэ адасави холов тэ засывэл...
Мангэ саро прэ саро штардэша пандж бэрш... Ловэ прэ латэ джяна набут, на ромны ёй мангэ... — ракирдя Василиё...
— Чячё, — пхэндя Яково, а кокоро дыя дума, — А сатаки тринскирла кисык!
Явья Мальва бравинтаса и парамарэса дро васта; бэшлэ тэ хан зуми. Ханэ ничи на ракири, обсосиндлэ кокалы шундлэс и вычюнгардынэ лэн муестыр про прахо ко удэра. Яково хая бут и барэ жадностяса; адава, ґалёв, дрэван покамьяпэ Мальвакэ, ёй лаче дёстыр дыя рада, дыкхи сыр оттырдэнапэ лэскирэ захачкирдэ кхамэстыр чямья. Василиё хая набут, нэ камья тэ сыкавэл, со ёв дрэван залыно хабнаса — адава трэбинэ сыс лэскэ, собы тэ обдумискирэс пэскиро отлыджяибэ ко чяво и Мальва.
Ласково волнэнгиро кхэлыбэ пиримардя хишшна чяйкакирэ годлыпэна. Хачкирдо дывэс лыя тэ здэл и вавир моло дрэ шатры гыя фаноскири шылалы струйка, пхэрды морёскирэ кхандыпнаса.
Похаи лачи зуми и выпии бравинта, Яковоскирэ якха кхинынэ и матынэ. Ёв сыр дылынинько лыя тэ салпэ и уса дыкхья прэ Мальватэ. Василиё латхья трэбима тэ пхэнэл лэскэ: 
— Ту припасёв адай, Яшэлэ, жыко драб, а одой амэ тут розджянгаваса.
— Адава шукар, — пхэндя Яково, и пыя прэ гонэ... А тумэ карик? Ха-ха!
Василиё уладжякирдо лэскирэ сабнастыр сыгэс выгыя шатратыр, а Мальва подтасадя ушта и стырдыи брови бриндэнца пхэндя Яковоскэ:
— А карик амэ джяса — адава нанэ тыро рэндо! 
— Ту со? Ту инкэ амарэ дэвлэскэ — бакро! Окэ ту со раклоро!... 
— Мэ? Шукар! — задыя годла дрэ шпэра лакэ Яково.
Тэ-эрдёв. Мэ тукэ сыкавава! Дыкхэс ту сави... 
Ёв поракирдя инкэ набут и засутя матэ чялэ сабнаса про чяло муй. 
Василиё вмардя дро прахо трин килэ, слыджия кхэтанэ лэнгирэ упратунэ концы, чюрдыя прэ лэндэ рогожы и кэри тень пасия, зачюрдыи васта тэло шэро, дыкхи прэ болыбэ. Коли Мальва змэкьяпэ про прахо пашыл лэстэ; ёв порисия кэ ёй пэскиро муй и прэ лэстэ, ёй удыкхья обида и накамлыпэ.
— Со набут ило барьёла, со чяво явья? — пучья ёй и засандяпэ.
— Гэнакэ ёв... салапэ прэ мандэ... пал тутэ, — пхэндя Василиё.
— Нэ? Пал мандэ? — фрэнтэс удивисалыя ёй.
— А сыр жэ?
— Ах ту, тангинько? Со? Тэ на псирав кэ ту, со-ли? а? Нэ, на лава?.. 
— Дыкхэс ту бэнгланы сави! — дукханэс пхэндя лакэ Василиё. — Эх тумэ мануша! Ёв салапэ и ту сасапэ... а тумэ мангэ сама куч мануш! Палсо жэ санапэ? Бэнга! — ёв отрисия латыр и ачья штыл.
Мальва облыя вастэнца чянга; тихэс куниндяпэ, роздыкхи зэлэнэ якхэнца сверкаюшшё джидо морё, прэ муй лакиро кхэлдя одова сабэ, саво адякэ бут одолэ джювлятэ, сави джинэл пэскири гожыпнаскири зор,
Парусно судно гыя пиро паны сыр баро пхаро прэ ґэрой чирикло, серонэ крылэнца. Ёв сыс дур брэгостыр и гыя инкэ дурыдыр, одорик, кай о морё и болыбэ счивэнаспэ кхэтанэ.
— Со на ракирэса? — пучья Василиё. 
— Дава дума, — пхэндя Мальва. 
— Ваш со адава? 
— Адякэ, — и полыджии бровенца, пхэндя: Чяво тутэ — мурш ракло... 
— А тукэ со? — стрэгиткэс пхэндя Василиё. 
Адякэ... 
— Ту дыкх! — обчюрдыя ёв ла холямэ дыкхибнаса — Ту на дылнёв! Мэ ковло мануш, нэ ту ман на выкхар прэ холы — шунэс!
Ёв стасадя данда и слыджия васта сыр бы ваш марибэ, ракири дурыдыр:
Ту ададывэс екхатыр сыр тэ кхэлэс лыян варисо-то... Мэ инкэ на ґалыём адава... нэ дыкх, ґалёвава — нашукар тукэ явэла! И сабэна тутэ адасавэ... и саро адасаво. Мэ тумарэ пхэняса джином сыр тэ обджявпэ...
— А ту ман, Вася, на трашав, бихолякиро, надыкхи прэ лэстэ помангья ёй.
— Так дыкх! на сапэ... 
— А ту на трашав!..
— Мэ бэнгэн тукэ вмарава, коли тэ балынэспэ лэса... трашадя Василиё холясови.
— Тэ марэс лэса? — обрисия ёй кэ ёв, роздыкхибнаса лэскиро холямо муй.
— А со ту за раны адасави? И лава тэ марав...
— Тэ мэ со тукэ — ромны со ли?, — пучья лэс Мальва и надужакири пхэныбэ ракирдя: — Сыкло ромня тэ марэс ни палсо, и ман думискирэса адякэ? Нэ на приджялапэ! Мэ кокори пэскэ раны и ни конэс на дарава. А гэн, чявэстыр дарэса: дыкхэс сыр запсирдян ангил лэстэ — ладжяипэ! А инкэ трашавэса ман!
Ёв холямэс потринскирдя шэрэса и чюрдыя тэ ракир. Лакирэ шылалэ лава притасадэ Василиёс. Николи инкэ ёв на дыкхья ла адасавэ гожонаса.
— Розгыяпэ, сыр чириклы... — ракирдя ёв, холясови и камаибныткэс дыкхи прэ латэ.
И инкэ пхэнава тукэ окэ со. Ту Серёжкаскэ шардянпэ, со мэ битыро сыр бимарэскиро, тэ дживав на могискирава. Ивья ту адава... Можынэ мэ на тут камам и на кэ ту псирава, камам мэ только адава штэто...— ёй буґлэс розлыджия вастэса пашыл пэстэ. — Могискирла, со мангэ камэлапэ адава штэто, адай нанэ никонэс — о морё тэ болыбэ и ни савэ дылынэ мануша нанэ. А со ту адай — адава уса екх мангэ... Адава сыр бы плэскирибэ пало штэто... Серёжка сыс бы — кэ ёв псиравас, чяво тыро — кэ ёв джява... А инкэ фэдыр явэлас — тэ на явэн тумэ никон адай... Приханэпэ тумэ мангэ!.. Коли мэ закамам мирэ гожыпнаса — екхатыр гаджес пэскэ выкэдава, савэс мангэ трэбинэ. 
— Окэ — сы-ыр?! холямэс загодладыя Василиё и екхатыр ухтылдя ла пало кирло. Так акэ со-о? 
Ёв тринскирдя ла, ёй на вырискирдяпэ лэстыр, лакиро муй лолыя и якха кэрдэпэ ратунэ. Ёй тходя сарэ дуй пэскирэ васта прэ лэскиро васт, саво тасадя лакиро кирло и дыкхья лэскэ дро муй. 
— Так дрэ тутэ, гэнакэ, со сы? — годлалыя Василиё уса бутыдыр холясови. А штыл санас, цыпа... а облыян... а чямудян ман... Мэ жэ тукэ дава! 
Ёв прибандякирдя ла кэ пхув и маладя ла екх — дуй молы пиро мэн пхарэ зоралэ стасадэ вастэнца Лэскэ сыс шу­ кар, коли лэскиро васт сарэ зорьятыр пэрлас прэ лакири гожо мэн.
— Окэ... Со, сан? — холяса пучья ёв ла и отчюрдыя пэстыр.
Ёй билавэскиро, спокойнее пыя про думо, лолы и усатаки гожо. Лакиро зэлэна якха дыкхнэ прэ лэстэ пирдал цымблы шылалэ холяса. Нэ ёв, холятыр отпхурдыяпэ и на дыкхья лакирэ якха, а коли подыкхья, ёй ужэ сандяпэ, — лакирэ пхэрдэ ушта издрандынэ, якха захачинэ, про чямья кэрдэпэ колбаницы.
Василиё дивоса подыкхья прэ латэ.
— Со ту, — бэнг — холяса потырдыя ла пало васт, — загодладыя ёв.
— Васько... Адава ту мардян ман? — пучья ёй.
— Нэ, а кон? — Ёв дыкхья прэ латэ и на джиндя, со лэскэ тэ кэрэл? Тэ на марэс ли ла инкэ? Нэ холы лэстыр згыя и лэскиро васт на ґаздыяпэ прэ латэ.
— Ґалёв ту ман камэс? — инкэ пучья ёй и лакирэ тихонэ лавэндыр лэскэ ачья хачкирдо.
— Шукар, — холямэс пхэндя ёв. — Адякэ ли тут трэбинэ?!
— А мэ думискирдём, со ту ман на камэс... думискирава: окэ акана явья кэ ёв чяво... протрадэла ёв ман...
Ёй засандяпэ дрэван шундлэ сабнаса.
— Дылыны, — пхэндя Василиё, и на ками россандяпэ,— Чяво, со ёв мангэ упхэнэла.
Лэскэ сыс ладжяво ангил латэ и танго ла, нэ взрипири лакиро ракирибэ, ёв заракирдя холяса:
— Чяво адай нанэ дрэ со... А со мэ мардём тут — кокори банги, палсо ракирдян адасавэ лава?
— Так адава мэ пофроми, — тэ ґалёвав тут... и ёй припыя кэ ёв пэскирэ псикэса.
— Тэ ґалёс камьян! Со тэ ґалёс? Окэ и ґалыян.
— Ничи! — пхэндя Мальва, прикэри якха — Мэ на холясовава — ту ками ман мардян? А мэ тукэ пало адава заплэскирава... Ёй подыкхья прэ лэстэ и инкэ тэлякирдэ глосяса пхэндя: 
— Ох сыр заплэскирава! 
Василиё дрэ адалэ лава шундя лачипэ ваш пэскэ и ёв пучья: 
— А сыр? Нэ-ка?! 
Удыкхэса, — спокойнэс пхэндя Мальва, нэ, ушта лакирэ издрандынэ. 
— Эх, ту, камлы мири! — задыя годла Василиё и зоралэс стасадя ла дрэ пэскирэ васта. — А джинэс, сыр помардём мэ тут — кучидыр ту мангэ ачьян! Чячипэ ракирава кучидыр... али сыр?
Чяйки урняндынэ ангил лэндэ. Э балвал морёстыр лыджия волнэнгирэ брызги рэг кэ лангирэ ґэра… и морё бипиририскирибнаскиро уса сандяпэ...
— Эх рэнды амарэ! — дыя гондя Василиё, адай жэ камлякирдя думаса гаджя, сави тангэс облыя лэс. — И сыр саро кэрдо про свэто: со грэхо, то адава и гудло. Ту окэ ничи на полэса... а мэ вавир моло дава дума пало джиибэ — так трашано ачела дрэван ратяса... коли на совэлапэ... Дыкхэса: ангил тутэ морё, упрал тутэ болыбэ, пашыл кало, трашано... а ту адай екхджино! И тэрдёса отэнчя кокоро ваш пэскэ тыкнэ-э-са, тыкнэса... пхув тэл тутэ куниныпэ и ни конэс прэ латэ нанэ, — екхджино. Хоть бы ту дрэ одова моло тэ явэс... уса таки дуйджинэ...
Э Мальва закэри якха пашлы сыс лэстэ про чянга ничи на ракири. Васяскиро муй, захачимэ кхамэстыр, збандия ангил латэ, лэскирэ барэ чёра хытадэ лакири мэн. Джювлякиро колын ґаздыяпэ учес и ровно. Васяскирэ якха то блэндындлэ дро морё, то дыкхнэ прэ адава колын, саво сыс надур лэстыр. Ёв лыя тэ чямудэл ла дрэ ушта, тэ адякэ зоралэс, хай, хая хачкирды и тхулэс макхлы кхурми.
Мардэ трин ёнэ пролыджинэ адякэ; коли о кхам лыя тэ змэкэлпэ дро морё, Василиё пхэндя скукаса:
— Нэ джява тэ кэрав драб... сыго гостё уштэла! 
Мальва накамлэ движэниёса, сыр мыца отрисия дрэ строна, ёв на ками уштя и гыя кэ шатра. Э джювлы набут приґаздыя цымблы, подыкхья лэскэ дрэ шпэра и дыя ґондя, адякэ, сыр адава кэрна мануша, савэ счюрдынэ пэстыр пхарипэ, коли адава пхарипэ кхинякирдя лэн.
Отэнчя ёнэ сарэ тринджинэ бэшлэ сыс пашыл костро и пинэ драб.
Кхам лолякирдя морё и зэлэна волны блестиндлэ пурпуроса и мутенца.
Василиё пия драб парнэ мусэрэстыр и роспучья чявэстыр вашо гав, кокоро взрипирдя ваш лэскэ. Мальва на ракири пришундяпэ кэ лэнгиро розракирибэ.
— Дживэна, — ракирэса, гаджёрэ? 
— Дживэна сыр ни сыр... пхэндя Яково.
— Амарэ пшалэскэ бут ли трэбинэ? Кхэр тэ мароро тэ стэкла бравинта дрэ свэнко... Нэ и адава нанэ... Уджявас ли мэ адарик, кобы могискиравас тэ прочярававпэ кхэрэ? Дро гав мэ кокоро пэскэ хулай, сарэнгэ равно мануш, а адай окэ — писхари... 
— Пало адава адай чялыдыр и буты локхыдыр... 
— Нэ адава на пхэн! Исы адякэ, со сарэ кокалы дукхана. Адай чюжонэ манушэскэ бутякирэса, а одой кокоро пэскэ.
— А выбутякирэса бутыдыр, — ракирдя Яково.
Василиё джиндя, со чяво ракирдя чячипэ, дро гав и джиибэ и буты пхарыдыр, сыр адай; нэ лэскэ соскэ то накамьяпэ, собы Яково тэ джинэл адава. И ёв холямэс пхэндя:
— Ту гиндян о забутякирибэ ада штэтытко? Дро гав, пшала...
— Сыр дрэ колбань и кало и тесно, — засандяпэ Мальва. А дрэван джювлякиро джиибэ — екх ясва.
— Джювлякиро джиибэ екх сы и свэто исы екх, екх о кхам! — холясыя Василиё, вздыкхи прэ латэ.
— Нэ адава ту хохавэса! — задыя годла ёй. — Мэ дро гав камам, на камам, а банги пало ром тэ джяв. А пало ром гаджи про вэко писхарица: жниинэ, тэ кхув, палэ гурувнендэ псир, тэ чявэн биян... со жэ ачелапэ ваш лакэ! Екх ромэскиро марибэ, тэ кошыбэна...
— На уса марибэна, — пиримардя ла Василиё.
— А адай мэ никонэскири, — нашуны лэс ракирдя ёй. — Сыр чяйка, карик закамам одорик и урнява! Никон мангэ дром на закэрла... Никон ман на могискирла тэ марэл!
— А коли чилавэла? — сабнаса ваш взрипирибэ пучья Василиё.
— Нэ, — мэ заплэскирава! — тихэс пхэндя ёй и росхачимэ якха лакирэ мурдынэ.
Василиё засандяпэ. 
— Эх ту, — бидытко ту, тэ бизорьякири! Джювлитка лава ракирэса. Дро гав джювлы сы трэбимо вашо джиибэ мануш... а адай адякэ ёй... вашо балыма дживэла... Вашо грэхо.
О Яково, коли лэнгиро ракирибэ обрискирдяпэ, пхэндя думаса и дыя ґондя:
— И концо, ґалёв, нанэ ада морёскэ...
Сарэ тринджинэ подыкхнэ ангил пэстэ.
— Коли бы саро адава тэ явэл пхувьяса, — задыя годла Яково буґлэс розлыджии вастэса. — Тэ калы пхув бы! Тэ тэ розрандэс ла.
— Окэ со, — ковлэс засандяпэ Василиё. Лэскэ шукар сыс тэ шунэл чявэс, со одова камаибныткэс ракирдя вашэ пхув, и ёв подумискирдя со адава камаибэ сыго покхарла Яковос э вольнонэ промысловонэ джибнастыр палэ дро гав. А ёв ачелапэ адай Мальваса — и саро джяла сыр и сыс...
— Адава Яково ту шукар пхэндян! Гавитконэ манушэскэ адякэ и трэбинэ. Гавитко мануш пхувьяса и зорало: коли ёв прэ пхув — джидо, срискирдяпэ латыр — хасия! Гавитко мануш бипхувьякиро, сыр дрэво бикорнёскиро: дрэ буты ёв годно, а тэ продживэл длэнгэс на могискирла — кирнёла! И гожыпэ вэшытко дрэ лэстэ нанэ. Адава ту, Яково, дрэван лаче лава пхэндян. 
Морё прилыя дрэ пэстэ кхам, прилыя лэс волнэнгирэ музыкаса, а ада волны сыс бичядэ барвалэ и гожонэ цвэтытконэ кхамэскирэ лученца. Дэвлытко дыибнари — свэто, — одова, кон кэрла джиибэ, ачядя морё гожонэ краскэнгирэ гармонияса, савэ бут, ракирна. Ачядя, собы дур тринэ манушэндыр, савэ дыкхнэ пал лэстэ, тэ розджянгавэс суты пхув радыпнытконэ восходоскирэ лученгирэ блескоса.
— Мандэ о ди биладёла, коли мэ дыкхава, сыр о кхам заджяла, бахт мангэ, чячё, пхэндя Василиё Мальвакэ.
Ёй прэ адава ничи на пхэндя. Голуба Яковоскирэ якха блэндындлэ дрэ морёскиро дурипэ.
Длэнгэс сарэ трин дыкхнэ одорик, кай мурдынэ последня дывэсэскирэ мэнты. Ангил лэндэ дохачинэ вангара. Палал э рат роскэрдя пиро болыбэ пэскирэ тени. Жолто прахо калыя, чяйки хасинэ, саро пашыл кэрдяпэ тихэс и мечтательно камлэс, и на урикирибнытка волны, коли выпрастанас прэ косакиро прахо на сыс адякэ шундло сыр дывэсэ.
— Со мэ бэшлы сом, — пхэндя Мальва. — Трэбинэ тэ джяв.
Василиё поёжындяпэ и вздыкхья прэ чявэстэ.
— Соскэ сыго уджяса? — наками проракирдя ёв. Подужакир окэ о чён сыкадёла.
— А со — чён? Мэ и адякэ на дарава, на дро пэрво моло мангэ ратяса тэ джяв адатхыр!
Яково подыкхья прэ дадэстэ прикэрдя якха и згарадя сабэ, саво сыкадыя лэстэ прэ ушта, отэнчя подыкхья прэ Мальватэ — ёй дыкхья прэ лэстэ, — и лэскэ ачья на шукар. 
— Нэ сож! Джя! — пхэндя Василиё на ками.
Ёй устя и гыя пиро брэго, волны прастанас лакэ тэлэ ґэра, сыр бы кхэлдэ ласа. Дрэ болыбэ издраныпнаса хачинэ чергэня — лэскирэ сувнакунэ цвэтэ. Лолэ Мальвакирэ идя дур Васильёстыр и лэскирэ чявэстыр, савэ пролыджинэ ла якхэнца, хасинэ дро калыпэ.
— Камло миро... яв сыгыдыр 
Тэ ё-ах! Притасадёв кэ миро колын!
Багандя Мальва уче резконэ глосяса. 
Василиёскэ здыяпэ, со ёй тэрдыя и дужакирла.
Ёв холяса чюнгардыя, думискири: — адава ёй пофроми холякирла ман — бэнгланы!
— Дыкхэс багала! —засандяпэ Яково.
Ёй сыс ваш лэнгирэ якха тыкнэ пятноса дро калыпэ.
— На-а жалискир мирэ колына Дуй парнэ лебеди! 
Розлыджяпэ пиро морё лакири глос. 
— Дыкх сыр! — пхэндя Яково и сарэ шталтоса потырдыяпэ одорик, катыр лыджинэпэ кхарибнытка лава.
— ...Ах... тэ совав нанэ зор 
...Екх джинякэ... дрэ да рат!
— Хачкирдо! — пхэндя Василиё — Рат, а хачкирдо. Сави проклято строна...
— Адава о прахо пало дывэс статия... отрисии дрэ строна пхэндя Яково.
— Ту со сасапэ? — холямэс пучья лэс дад. 
— Мэ? — пучья Яково. — Состыр адава? 
— Нэ дыкх... 
Ёнэ ачлэ штыл.
Э волнэнгирэ шумостыр кэ ёнэ долыджинэпэ ни то ґондя ни то камлытка кхарибнытка годлыпэна.
Прогыя дуй куркэ, явья куркитко дывэс. Василиё Легостево пасиндой дрэ прахо пашыл пэскири шатра дыкхья дро морё, дужакирдя Мальва. Пустынно морё сандяпэ дрэ кхэлыбэ кхамэса и бияндлэпэ волнэнгирэ легионэ, собы тэ впрастан про прахо, собы тэ счюрдэс прэ лэстэ пена пэскирэ комэндыр, и инкэ тэ спэрэс дро морё и тэ разбиладёс дрэ лэстэ. Саро адякэ жэ, сыр и дэшуштар дывэс одолэскэ палэ. Только Василиё дрэ адава моло дужакирдя пэскирья камля, джины шукар, со ёй явэла, а ададывэс дужакирдя ла илытконэ дукхаса. Дро прогыно куркитко дывэс ёй на сыс — ададывэс ёй банги тэ явэл. И ёв шукар джиндя, со ёй явэла, нэ лэскэ камьяпэ тэ дыкхэл сыгыдыр ла. Яково на явэла помехаса ададывэс: трин дывэса палэ ёв сыс адай пало неводо кхэтанэ ваврэ бутяренца и пхэндя, со дрэ куркитко дывэс злокоса уджяла дрэ форо тэ кинэл пэскэ гада. Ёв ачьяпэ тэ бутякирэл пало дэшупандж састэ дро чён, ужэ на екхвар сыс тэ старэл мачен и акана выдыкхья муршэса. Лэстыр, сыр и сарэ бутярендыр кхандыя маченца и сыр сарэ ёв сыс мэлало и розрискирдо. Василиё дыя ґондя думискири ваш чявэскэ.
— Сыр бы ёв адай тэ на хасёл... збалынэпэ... отэнчя на закамэла тэ джял палэ дрэ гав... И приджялапэ мангэ кокорэскэ...
Дро морё сыс екх чяйки. Одой, кай ёв отделиндяпэ болыбнастыр санэ брэгоскирэ кросяса, вавир моло сыкадёнапэ дрэ одоя крося тыкнэ калэ точки, савэ прастанас пир латэ и хасёнас. А лодка уса на сыс. Кхам ужэ сыкадя, со времё бут и Мальва банги сыс ґара тэ явэл.
Дуй чяйки ухтылдэпэ дро фано и марнапэ адякэ, со пора урняна лэндыр. Холямы годла рискирла лачи волнэнгири гилы, сави адякэ миштэс счидяпэ дрэ екх сияюшшёнэ болыбнаскирэ тихимаса со ёй сыкадёла радыпнытконэ кхамитконэ лученгирэ кхэлыбнаса про морёскиро упралыпэ. Чайки пэрна дро паны, марна екх екха, холямэ годласа дукхатыр и инкэ ґаздэнапэ дро фано екх палэ екхатэ... А ваврэ чяйки сыр бы на дыкхэна адава марибэ, жадностяса ухтылна мачен и ухтэна упрэ ґэрэнца дрэ зэлэно прозрачно, кхэлыбнытко паны.
Дрэ морё нанэ ни екх ди. На сыкадёла прэ лэстэ дро дурипэ ко брэго джиндло кало пятно.
— На джяса? — шундлэс пхэндя Василиё. — Нэ и на трэбинэ. А ту думискирдян сыр?..
И ёв холямэс чюнгардыя, дыкхи ко брэго.
Василиё устя и гыя дрэ шатра, ками тэ кэравэл пэскэ хабэ, нэ лэскэ на камьяпэ тэ хал и ёв рисия палэ прэ пхурано штэто и пасия одой.
— Тэ явэл бы Серёжка, — подуминдя ёв и затходя пэс тэ думискир ва Серёжкаскэ. Адава — ядо ракло. Ангил сарандэ салапэ, прэ сарэндэ джяла тэ марпэ. Зорало, лылваро, джиндло... Нэ матымари. Лэса шукар... Джювля ди дрэ лэстэ на шунэна и наґара ёв явья адарик, а уж сарэ адякэ и прастана пал лэстэ. Екх Мальва дурал рикирлапэ лэстыр... На джяла окэ. Сави бэнг, гаджи... Ґалёв, холясыя ёй прэ лэстэ пало одова, со ёв пэкадя ла? Нэ тэ со лакэ адава дрэ пэрво моло? Ваврэ на адякэ мардэ. Нэ и ёв акана задэла лакэ…
Адякэ думискири ваш чявэскэ ваш Сергаскэ и бутыдыр сарэстыр ваш Мальвакэ, Василиё пашло сыс про прахо и уса дужакирдя. Дарипэ, со ёй на явэла пирибияндёлас лэстэ дрэ калы дума, нэ ёв на камья тэ тэрдёл прэ латэ. И гарави пэстыр пэскиро доґалыпэ ёв пролыджия времё жыко бельвель, то ушты и псири пиро прахо, то пасиндой. Морё ачья кало, а ёв уса инкэ роздыкхья лэскиро дурипэ, дужакири лодка.
Мальва на явья дрэ адава дывэс.
Пасёви тэ совэл, Василиё костя пэскиро бутякирибэ, саво на дэла лэскэ тэ джял про брэго. Машкир соибэ лэскэ шундяпэ, со кай-то дур марна вёслэнца. Ёв отэнчя причёвэлас васт кэ пэскирэ якха и дыкхэлас дрэ морё. Про брэго про промысло хачинэ дуй яга, а про морё никонэс на сыс.
— Тэрдёв жэ бэнгланы. Трашадя ёв. А отэнчя засутя пхарэ соибнаса.
А про промысло дрэ адава дывэс окэ со сыс. 
Яково устя злокоса, коли кхам инкэ на таткирдя адякэ хачкирдэс и морёстыр пхурдыя шылалы балвалори. Ёв выгыя баракостыр ко морё тэ выморэлпэ и подгыи ко брэго удыкхья Мальва. Ёй бэшлы сыс прэ баркасоскири корма, змэки пало борто нангэ ґэра, розґандя пэскэ о бала. Яково лыя тэ роздыкхэл ла.
Санэ идя на закэрдэ прэ колын, змэклэпэ екхэ псикэстыр, а псико сыс адасаво парно тэ лачё.
Дрэ баркасоскири корма мардэ волны. Мальва то ґаздыяпэ, то змэкьяпэ тэлэ адякэ, со лакирэ нангэ ґэра киндёнас дро паны.
— Мордянпэ со ли? — пхэндя Яково. Ёй порисия кэ ёв муеса, вздыкхья прэ лэстэ розґаны бала и пхэндя:
— Мордёмпэ... Со ранэс ґаздыянпэ?
— Ту инкэ раныдыр...
— А мэ со тукэ, саво сыкаибэ? 
Яково ничи на пхэндя.
Коли адякэ лэса тэ дживэс сыр мэ, так тэ на зракхэс тукэ тыро шэро, — пхэндя ёй.
— Дыкхэс ту, савэ биды хачёна тутыр, — засандяпэ Яково и прибэшы про чянга лыя тэ морпэ.
Лыи жмэненца паны, ёв плёскиндя пэскэ дрэ муй. Отэнчя, кхосы гадэскирэ подяса муй, пучья Мальва:
Со ту ман уса даравэса? 
— А ту со прэ мандэ якха лучкирэса? 
— Яково на рипирдя, соб ёв прэ латэ дыкхья бутыдыр, сыр прэ ваврэ промысловонэ джювлендэ, нэ акана екхатыр пхэндя лакэ:
— Тэ со ж коли ту... гэнакэ сави. Сыр гудло парамаро.
— Окэ дад уґалёла саво ту сан, ёв тукэ э мэн гудлякирла.
— Ёй фрэнтэс дыкхья лэскэ дро муй.
Яково засандяпэ и гыя про баркасо. Ёв на джиндя, саво ёв сы, нэ коли, ёй ракирла, так ґалев жэ адава чячё. Лэскэ адалэстыр ачья дрэван шукар.
— А со дад?— ракирдя ёв гыи кэ ёй пиро баркасоскиро борто. — Со ту киндлы лэскири со ли?
Ёв сыс бэшло пашыл латэ, вылучкирдя, якха прэ лакиро откэрдо колын, прэ саро лакиро шталто, свежо и зорало саво кхандыя морёса.
— Гэнакэ ту, — парны сави! — камаибнаса пхэндя ёв, шукар обдыкхи ла.
— Тэ на ваш тукэ, — пхэндя ёй надыкхи прэ лэстэ и на закэри пэскиро нанго шталто.
Яково дыя ґондя.
Ангил лэстэ розчидяпэ буґло морё, дрэ кхамэскирэ лучи, саво на обчюрдэса якхаса. Лэскирэ кхэлыбнытка волны, забияндлэ камлэ балвалякирэ дыханиёса, тихэс мардэпэ пиро борто. Дур дро морё сыр шрамо прэ пхурано колын дыкхны сыс пхув. Дрэ латэ вмардо длэнго кашт, а прэ лэскиро упратуно концо марлапэ балвалятыр розрискирды шмата.
— Окэ, чяворо! — заракирдя Мальва, на дыкхи прэ Яковостэ. — Лачи мэ, тэ на ваш тукэ... И ни конэса мэ на сом киндлы, и дадэскэ тырэскэ на сом писхарица. Дживава кокори пир пэстэ. Нэ ту кэ мэ на приячь, пал одова, со мэ накамам машкир тутэ тэ Василиёстэ тэ тэрдёвав. На камам соб тумэ тэ кошэнпэ тэ тэ марэнпэ... Полыян? 
— Тэ мэ со? Мэ тут на чилавава... 
— Тэ чилавэс ту ман начилавэса, — пхэндя Мальва. 
Ёй пхэндя адава адякэ, со Яковостэ екхатыр ґаздыяпэ холы и лэстэ захачинэ якха. 
— Нэ? Дарано, — задыя годла ёв и подгыя кэ ёй пашылыдыр. 
— На чилавэса! 
— Н-нэ? А коли чилавава? 
— Чилав! 
— А со явэла? 
А мэ окэ сыр дава тукэ пирэ мэн, адякэ и пэрэса дро паны.
— А нэ-ка дэ?
— А — чилав!
Ёв обчюрдыя ла хачкирдэ якхэнца и екхатыр обухтылдя ла пашварэстыр зоралэ вастэнца и стасадя лакэ колын и думо. Лакирэ зоралэ и хачкридэ шталтостыр, ёв захачия саро, и кирло стасадя адякэ, кай кон-то тасадя лэс.
— Окэ! Нэ... Мар! Нэ... со?
— Мэк, Яшко! — на холяса пхэндя ёй, ками тэ вырискирдёл лэскирэ вастэндыр, савэ тринскирдалынэ.
— А пиро мэн камьян? 
— Мэк! Дыкх на шукар явэла! 
— Нэ... На трашав ман! Эх ту, мури!
Ёв зоралэс припыя кэ ёй и впияпэ грубонэ уштэнца дрэ лакири лолы чям.
Ёй фрэнтэс засандяпэ, зоралэс ухтылдя Яковос пало васта и екхатыр сарэ зорьяса урняндыя ангил. Облыи екх екхэс ёнэ сарэ пэскирэ пхарипнаса пынэ дро паны и гарадынэ дрэ пена. Отэнчя про паны сыкадыя Яковоскиро киндо шэро трашанэ муеса, а пашыл лэстэ вынырниндя панестыр Мальва. Яково дрэван мардя вастэнца пиро паны и руванэс дыя годла, а Мальва сабнаса плескиндя лэскэ дро муй лондэ панеса. 
— Бэнг!— задыя годла Яково.— Мэ тасадёвава. Ухтылла. 
— Бахт мангэ... Тасадёвава. Паны кирко... Ах ту... Тасадёвава! 
Нэ ёй ужэ чюрдыя лэс и муршканэс чиндя паны вастэнца плывиндя ко брэго. Одой локхэс вскэдыяпэ прэ баркасо. 
Ёй тырдыя прэ корма сабнаса прэ Яковостэ, саво сыгэс подплывиндя кэ ёй. Киндо урибэ приячья кэ лакиро трупо, сыкадя лэскирэ формы чянгэндыр жыко псикэ и Яково жаднонэ якхэнца дыкхья прэ адалэ нангэ джювлятэ, сави джидэс сандяпэ дыкхи прэ лэстэ.
— Нэ выджя, тюленё, — пхэндя ёй пирдал сабэ и тэрдыи прэ чянга, подыя лэскэ екх васт и задыя годла:
— Нэ... Акана рикирпэ! Мэ тут выкупинава...
Ёв тырдыя ла кэ пэ тэрдыи жыко псикэ дро паны: волны пирипрастандынэ пирдал лэскиро шэро и розмардэпэ пиро лодка, состыр о брызги урняндынэ Мальвакэ дро муй. Ёй закэри якха сандяпэ и екхатыр урняндыя дро паны, змари Яковос ґэрэндыр пэскрэ трупоса.
И инкэ ёнэ лынэ тэ балынэнпэ, сыр дуй барэ маче дрэ зэлэно паны, — обчивэнас панеса екх екхэс, ґаздынэ визготыма и фыркима. Панестыр кхам сабнаса дыкхья прэ лэндэ и стрэлы промысловонэ кхэрэнгирэ адякэ жэ сандлэпэ кхамэса. Шуминдя паны тэл лэнгирэ зоралэ васта. Чяйки, трашадэ манушанэ балыпнаса, годласа, урняндынэ ангил лэнгирэ шэрэ, а пораса хасёнас тэлэ волны. 
Отэнчя кхиныи ёнэ выгынэ про брэго и бэшлэ про кхам тэ откхинён. 
— Тьфу, — чюнгардыя Яково. Нэ и паны намишто. Пало одова лэс адякэ и бут. 
— Дылныпэ всегда бут про свэто, сыр и раклэн, — сандяпэ Мальва, вытасави пэскирэ балэндыр паны. Бала латэ сыс калэ и на длэнга, нэ гэнста и крэнца.
— Пал адава ту и латхьян пэскэ пхуранэс, — холяса посандяпэ Яково и локхэс пэкадя ла дро пашваро куняса. 
Вавир пхуро фэдыдыр тэрнэстыр. 
— Нэ коли о дад лачё, так о чяво инкэ фэдыдыр... 
— Дыкх ту! Кай сыклыян тэ хохавэс? 
— Мангэ ракля дро гав бут молы ракирдэ, со мэ дрэван лачё ракло, 
— А ракля со джинэн? Ту ман пуч... 
— А ту со? Или на раклы? 
Ёй дрэван подыкхья прэ лэстэ, ёв сандяпэ. Ёй екхатыр пириячья тэ салпэ и холямэс пхэндя лэскэ:
— Сомас тэ екхвар бияндём! 
— Шукар тэ на дрэван, — пхэндя Яково и россандяпэ. 
— Дылыно! — холямэс пхэндя Мальва и отрисия лэстыр. 
Яково страшандыя и ачья штыл, задандыри ушта. 
Пашмардо ёнэ сарэ дуй исыс штыл порисёви ко кхам адякэ, собы ёв сыгыдыр вышутькирдя лэнгиро киндо урибэ.
Дро бараки — длэнга, мэлалэ пираля, уштлэ бутярья. Дурипнастыр сарэ ёнэ здэнас екх прэ екхэстэ обрискирдэ, на приґандлэ, пирангэ...
Долыджинэпэ ко брэго лэнгирэ глося, кон-то мардя пиро пусто бочка, латыр урняндыя кашуко марибе, хай барэ барабаностыр. Дуй джювля дрэван кошлэпэ, джюкэла ґаздынэ годла.
— Уштэна соибнастыр, — пхэндя Яково. А мэ камьём ададывэс дро форо злокоса тэ джяв... и окэ пробалындёмпэ туса...
— Соскэ ту ман уса трашавэса? — сабнаса пхэндя Яково. 
— И окэ удыкхэса, сыр о дад тут…
Адава ракирибэ палэ дадэстэ екхатыр холякирдя лэс.
Дад! Мэ кокоро на сом тыкнинько... Адай на адасавэ порядки. Мэ на короро — дыкхава... Ёв кокоро пэс на урикирла... Нэ и ман на чилав.
Ёй сабныткэс подыкхья лэскэ дро муй и пучья: 
— Тэ на чилавэс тут? А ту со скэдэсапэ тэ кэрэс?
— Мэ — ёв роспхурдыя чямья и выпэкадя ангил — колын, хай ґаздыя пхарипэ. Мэ? Мэ бут могискирава. Ман жужэ фаноса шукар обпхурдыя, гавитко прахо спхурдыя мандыр.
— Сыгинько — сабныткэс пхэндя Мальва. 
— А со? Мэ окэ лава тэ отмарава тут э дадэстыр. 
— Нэ-нэ? чячё? 
— А со подарава?
— Тэ со ту? 
— Ту окэ со, — заракирдя хачкирдэс Яково, — ту ман навыкхар. Мэ... дыкх!
— Со? — спокойнэс пучья ёй. 
— Ничи. 
Ёв обрисия латыр и ачья штыл минаса, со ёв джинэл пэс и патяла дрэ пэстэ. 
— А ту холямо! Окэ припхэныбытконэстэ калинько джюклоро, дыкхьян? Так ёв адасаво жэ, сыр ту. Дурал башэла, тэ дандыр камэл, а рэг поджяса, ёв подрикирла пэстэ пори тэ тэ прастал. 
— Нэ шукар жэ!— задыя годла Яково, холясови тэрдёв ту! Удыкхэса, саво мэ сом, удыкхэса! 
— А ёй сандяпэ лэскэ дро муй. 
Кэ ёнэ гыя учё жылисто бронзово мануш дрэ гэнста ягитка на пригандлэ рыжа бала. Лоло гад бикустыкакиро сыс розрискирдо про думо жыко мэн и собы бая лэскирэ тэ на спэрэн вастэндыр, ёв закасындя лэн жыко псикэ. Холов сари розрискирды, ґэра сыс пирангэ. Про муй саро дро веснушки холямэс блестиндлэ барэ голуба якха, накх буґло и приґаздымэ упрал, придыя сарэ лэскирэ шталтоскэ дрэван, нахально дыкхибэ. Подгыи кэ ёнэ ёв тэрдыя, кхам кхэлдя прэ лэскиро трупо потырдыя шундлэс накхэса, тэрдякирдя прэ лэндэ пэскирэ якхаса и кэрдя сабнытко муй.
Атася Серёжка выпия набутка, а ададывэс дрэ кисык Серёжкастэ — сыр дрэ бездонно лукошка... Дэнте биш ґаспря дро длуго. Мэ уса екх на отдава...
Яково россандяпэ лэскирэ бидытконэ ракирибнастыр. Мальва росандяпэ и роздыкхья лэскиро обрискирдо урибэ.
— Дэнте, бэнгалэ. Мэ тумэн обкрэнцынава пало биш ґаспря — камэн?
— Ах ту, балагуро. Тэ ту рашай со-ли?— сандяпэ Яково.
— Дылыно! Мэ дрэ Угличи рашастэ дворникоса бутякирдём... дэ биш ґаспря.
— Мэ на камам тэ крэнцынавпэ,— пхэндя лэскэ Яково.
— Уса екх — дэ! Мэ тырэ дадэскэ на пхэнава, со ту пал лэскирэ тагарицатэ прастаса, — приячья мангипнаса Серёжка и облизындя чибаса шукэ ушта.
— Хохав, — адякэ ёв тукэ и патяла...
— Тэ коли мэ хохавава, так патяла, — пхэндя Серёжка и получкирла тут — ох сыр!
— На дарава, — засандяпэ Яково.
— Нэ, так мэ кокоро случкирава. — спокойнэс пхэндя Серёжка и кэрдя холямэ якха.
Яковоскэ сыс танго биш ґаспря, нэ лэскэ ракирдэ, со Сережкаса на трэби тэ спхандэспэ, а фэдыдыр тэ отдэс, со ёв мангэла, а коли тэ на дэс лэскэ — кэрла саво на яви налачипэ или помарла ни палсо. Яково взрипири адава ракирибэ дыя ґондя и лыя тэ дорэсэл о ловэ.
— Акадякэ ґарыдыр бы! — пхэндя Серёжка и змэкьяпэ про прахо пашыл лэстэ. — Ту ман шун — годьварэса явэса. — А ту — обрисия ёв кэ Мальва — сыго пал мандэ пало ром джяса? Сыгыдыр скэдэпэ — мэ длэнго тэ дужакирав на лава.
Обрискирдо ту... Ангил засыв дырки, отэнчя и поракираса, — пхэндя Мальва.
Серёжка сабныткэс подыкхья прэ пэскиро розрискирдо урибэ и покрэнцындя шэрэса.
— А ту фэдыдыр пэскири индырака дэ. 
— Адякэ! — пхэндя Мальва и засандяпэ. 
— А чячё! Дэ, — исы сави пхуранинько? 
— Тэ ту кин пэскэ холов, — пхэндя Мальва. 
— Нэ, мэ — фэдыдыр пропьява ловэ...
— Фэдыдыр, — сандяпэ Яково, рикири дро васт штар по пандж ґаспря.
— А сыр жэ? Мангэ рашай ракирдя, со мануш на пал пэскири цыпа банго тэ заботисол, а пало ди. Ди миро мангэла бравинта, а на холов. Ян о ловэ! Нэ, окэ, мэ выпьява... А э дадэскэ пал тутэ уса таки роспхэнава...
— Ракир! — и кэрдя вастэса Яково муршыткэс полыджия якхаса прэ Мальватэ и чиладя ла дро псико.
Серёжка удыкхи адава, чюнгардыя и инкэ пхэндя.
— И тэ помарав тут на забистрава, сыр о времё явэла, токо пора урняна.
— Тэ палсо?— трашанэс пучья Яково.
— Тэ мэ джином... Нэ так пало ром пал мандэ сыго джяса? — обрисия Сережка кэ Мальва.
— А окэ ту роспхэн мангэ, со амэ тэ кэрас ласа и сыр тэ дживас, то отэнчя подумискирава, — рэндыткэс пхэндя ёй.
Серёжка подыкхья дро морё прикэри якхаса, облизындя ушта и пхэндя:
— Ничи на ласа тэ кэрас, тэ гулинас ласа. 
— А тэ хас кай ласа? 
— Нэ,— кэрдя вастэса Серёжка — ту сыр мири дай сэндынэса. Со, тэ сыр? Джином мэ со-ли, со и сыр. Джява — выпьява.
Ёв устя и гыя криг лэндыр, пролыджино Мальвакирэ сабнаса прэ ушта и холямэ раклэскирэ якхэнца.
— Дыкхэс, саво пхурыдыро! — пхэндя Яково, коли Серёжка отгыя лэндыр дур. — Амэндэ бы дро гав адасавэ хохалёс екхатыр кэрдэ сыр каґня... Дэнас бы лэскэ лачи кхия дро пашваро и саро... А адай дарна...
Мальва подыкхья прэ лэстэ и пхэндя пирдал данда: 
— Ах ту, балычё! Джинэс ту лэскэ тимин! 
— Со тэ джинэс! Тимин адасавэнгэ пэтачко палэ пачка, тэ и то — коли лэн дрэ пачка шэл. 
— Сыр жэ!— сабныткэс пхэндя Мальва. — Адава — тукэ тимин... А ёв... кай только ёв на сыс, сари пхув ёв прогыя и никонэстыр на дарла...
— А мэ конэстыр дарава?— пучья Яково.
Ёй ничи на пхэндя лэскэ и думаса дыкхья пало волнэнгиро кхэлыбэ: ёнэ впрастанас про брэго, и кунякирнас пхаро баркасо. Мачта куниндяпэ екхэ стронатыр дро вавир, корма то ґаздыяпэ то пыя дро паны, мардяпэ пир лэстэ. Адава марибэ сыс дрэван шундло и мэнькитко, хай, баркасоскэ камьяпэ тэ отрискирпэ брэгостыр, тэ джял дро буґло свободно морё и ёв холясыя про шылэ, савэ рикирдэ лэс.
— Нэ соскэ жэ ту на джяса? — пучья Мальва Яковостыр.
— А карик мангэ? — откхардяпэ ёв... 
— Дро форо камьян... 
— На джява! 
— Нэ ко дад джя.
— А ту? 
— Со? 
— Ту джяса? 
— На...
—Нэ и мэ на джява! 
— Саро дывэс пашыл мандэ явэса? — пучья Мальва.
— Дрэван ту мангэ трэби... — пхэндя Яково холямэс, устя и угыя латыр.
Нэ ёв хохадяпэ, со ёй на трэбинэ лэскэ. Би лакиро ачья на шукар. Саво то чювство бияндыя дрэ лэстэ пало розракирибэ ласа: прэ дадэстэ дрэ лэстэ ґаздыяпэ накамаибэ. Атася адава на сыс, на сыс и адава и ададывэс жыко дыкхибэ Мальваса... А акана здыяпэ со о дад мешынэ лэскэ, хоть ёв одой дур дро морё, прэ адая, пхарэс дыкхны якхакэ крося... Отэнчя лэскэ здыяпэ, со Мальва дарла дадэстыр. А кабы ёй тэ на дарэл — так на адава выджялас лэстэ ласа.
Ёв псирдя пиро промысло, роздыкхи манушэн. Гэн дрэ баркасоскири тень, прэ балка бэшло Серёжка и тринькинэ прэ башады, багала, кэри сабнытко муй:
— Рай шынгало! 
Обджяпэ манца шукар... 
Отлыджя ман дрэ бэшыбэ, 
Соб дрэ блата тэ на пэрав.
Пашыл лэстэ скэдынэпэ бут адасавэ жэ обрискирдэ мануша, лэндыр сыр и сарэстыр адай — кхандэла лондэ маченца, селитраса. Штар гаджя нагожа и мэлалэ, бэшы про прахо, пьена драб, чёви лэс барэ саструнэ пибнаскирэстыр. А окэ саво то бутяри, надыкхи прэ злоко, ужэ мато, возинэпэ дро прахо, ками тэ уштэл про ґэра, нэ кажно моло пэрла. Кай то ровэла гаджи, долыджияпэ гармонякиро башаибэ, и карик на подыкх прэ саро блестинэ мачюны чешуя.
Дро пашдывэс Яково латхья пэскэ тенисто штэто машкир пусто бочки, пасия адай и просутя жыко бельвель, а ушты лыя тэ псирэл пиро промысло. Лэс карик то тырдыя.
Псири адякэ мардэ дуй, ёв латхья Мальва дур промыслостыр тэлэ тэрнэ вётлы. Ёй пашлы сыс про пашваро и рикири дро васта сави то пхураны лылвари, дыкхья прэ латэ и муй латэ сандяпэ.
— Дыкхэс ту кай! — пхэндя ёв бэшы пашыл латэ. 
— А ту ман ґара родэса? — пучья ёй.
— Тэ хаби мэ тут родыём! — Екхатыр доґалыи, со адава адякэ и сы — ёв родыя ла. И на джины со дурыдыр тэ ракир ракло встринскирдя шэрэса.
— Ту лылваро? — пучья ёй. 
— Лылваро... тэ накя, забистрыдём саро... 
— И мэ — накя. Дрэ школа сыклыян? 
— Дрэ земско. 
— А мэ кокори высыклыём... 
— Нэ? 
— Чячё... дрэ Астрахань адвокатостэ бутярняса сомас чяво лэскиро высыклякирдя ман тэ гинав. 
— Нэ так, на кокори... — пхэндя Яково. 
Ёй подыкхья прэ лэстэ и отэнчя пучья: 
— А тукэ камэлапэ лылваря тэ гинэс? 
— Мангэ? На; со одой?
— А мэ камам, окэ вымангьём э припхэныбнаскирэ ромнятыр лылвари и гинава...
— Ваш со? 
— Ваш Алексеё дэвлытконэ манушэскэ. 
И ёй роспхэндя лэскэ ваш одова, сыр тэрно мануш чяво барвалэ дадэскиро угыя лэндыр и пэскирэ бахтятыр, а отэнчя рисия кэ ёнэ чёроро и обрискирдо, джиндя про кхэр лэндэ кхэтанэ джюклэнца, на ракири лэнгэ жыко пэскиро мэрибэ, кон ёв, — Мальва пучья Яковостыр.
— Состыр адава ёв адякэ? 
— Кон жэ лэс джинэл? Пхэндя Яково. 
Прахоскирэ бугры скэдынэ балваляса и волнэнца, окрэнцындлэ лэн.
Дурипнастыр долыджияпэ кашуко, кало шумо — адава про промысло шуминдлэ. Кхам бэстя, про прахо пасия лученгиро розовато отблеско. Мальва сыс штыл, пришунэласпэ кэ варисо-то.
— Сож ту ададывэс на гыян одорик... прэ коса? 
— А тукэ со? 
Яково чёраханэс жаднонэ якхэнца дыкхья прэ джювлятэ, думискири, сыр лэскэ тэ пхэнэл лакэ одова, со трэбинэ.
— Мэ окэ, коли екхджины, и саро штыл... уса тэ ровав камам... Или тэ багав. Окэ гиля мэ лаче на джином, а тэ ровав — ладжяво...
Ёв шундя лакири глос, тихо ласково, нэ одова, со ракирдя ёй, на зачиладя дрэ лэстэ ничи, а бутыдыр придыя зор лэскирэ камаибнаскэ.
— А ту окэ со, — кашукэс заракирдя ёв, подбэшы кэ ёй, нэ надыкхи прэ латэ, ту пошун, со мэ тукэ пхэнава, Мэ ракло тэрно... 
— И дыкхно, дылыно, протырдыя Мальва кунякири шэрэса. 
— Нэ мэк дылыно, — холяса пхэндя Яково. — Хаби адай годы трэбинэ? Дылыно — и шукар. А окэ со мэ пхэнава — камэс ту манца...
— На камам! 
— Со?
Тэ ту на дылнёв. Ёв ракхунэс лыя ла пало псикэ. 
— Ту подуминэ... 
— Джя криг, Яшко! — холямэс пхэндя ёй, отчюрдыи пэстыр лэскиро васт... — Джя! 
Ёв устя и обдыкхьяпэ пашыл. 
— Нэ... Коли ту адякэ — мангэ тэ чюнгардав. Тумэн адай бут... Думискирэса — ту фэдыр ваврэндыр? 
— Джюклоро ту, — пхэндя ёй, уштыи про ґэра и стринскири прахо идендыр. 
И ёнэ гынэ екх пашыл екхэстэ про промысло. Гынэ на сыго пало адава, со ґэра впхандлэпэ дро прахо. Яково грубэс уракирдя ла тэ здэспэ лэскирэ камаибнаскэ, ёй сандяпэ и ракирдя лэскэ холямэ лава. 
Екхатыр ёв, коли ёнэ сыс пашыл промыслова бараки, тэрдыя и ухтылдя ла пало псико.
— А окэ адава ту пофроми розхачкирэса ман!.. Палсо ту адава? Мэ тукэ — дыкх!
— Отачь ту, ракирава! — ёй вырискирдяпэ лэскирэ вастэндыр и гыя, а прэ встречя лакэ палэ баркасоскирэ вэнглостыр гыя Серёжка и встринскири пэскирэ на ґандлэ ягитконэ балэнца, пхэндя холямэс: 
— Псирдэ кхэтанэ? Шукар! 
— Джян сарэ тумэ ко бэнга! — холяса задыя годла Мальва. 
А Яково тэрдыя ангил Серёжкастэ и холямэс дыкхья прэ лэстэ: машкир лэндэ сыс на бутыдыр, сыр дэш шаги.
Серёжка дыкхья дрэ якха Яковоскэ. Потэрдыи адякэ мэнта, сыр дуй бакрэ, готова тэ дэнпэ екх прэ екхэстэ чекатэнца, ёнэ ничи на ракири розгынэпэ дро разна строны.
Морё сыс штыл и лоло закатостыр; ангил промысло тэрдо сыс кашуко шумо и лэстыр шукар шундлы сы маты джювлитко глос, сави дыя годла, сыс шундлэ дрэван налаче лава:
— ... Ту — агарга, матагарта, 
Матаничка м-ири. 
М-маты, помарды, 
На ґандлы-ы.
И адалэ лава, налаче, сыр мокрицы, роспрастандынэпэ пиро промысло, саво сыс пхэрдо кхандыпнаса э селитратыр и кирнэ мачендыр.
Дрэ нежно зорякиро блескима морёскиро дурипэ сутя, сыкави дрэ пэстэ облаки-мутя.
Дрэ коса возиндлэпэ про паш сутэ рыбаки, учёви дро баркасо о снасти.
Серо сеть ползындя пиро прахо про баркасо и счидяпэ дрэ кучя тэлэ.
Сережка бистадякиро про паш нанго, тэрдыи прэ корма ракирдя рыбакэнгэ собы ёнэ сыгыдыр тэ скэдэн снасти. Балвал кхэлдя лэскирэ розрискирдэ гадэса и рыжонэ балэнца.
— Кай зэлэна веслэ? — дыя годла кон-то. Василиё холямэс, сыр октябрьско дывэс учюдя дро баркасо збандякирдо думо и облизындя ушта, адава сыкадя, со ёв камэл тэ выпьел.
— Тутэ бравинта сы? — пучья ёв. 
— Сы, — кашукэс пхэндя Василиё. 
— Нэ, так мэ на джява... ачявапэ адай, пашыл шуко крыло. 
— Скэдыно! — задынэ годла косатыр. 
Джянте... мэ ачявапэ адай. Дыкхэнте — залыджян буґлыдыр, на пэнтынэнте. Тэ чивэнтэ ровнэс вэнзлы, на пхандэнте...
Баркасо стырдынэ дро паны, рыбаки вгынэ дрэ лэстэ бортэндыр и роскэдыи вёслэ, ґаздынэ лэн дро фано, готова тэ марэн пиро паны.
— Екх!
Веслэ екхатыр пынэ дро паны и баркасо вырискирдяпэ ангил, дрэ буґлы панескири равина.
— Дуй! — дыя годла рулево, и сыр сама барэ черепахакирэ ґэра, вёслы ґаздынэ пиро борты... Екх! Дуй...
Про брэго пашыл шуко неводоскиро крыло ачнэпэ пандж мануша. Серёжка, Василиё и инкэ трин.
Екх лэндыр змэкьяпэ про прахо и пхэндя: 
— Тэ попасёс инкэ... 
Ваврэ дуй тожэ пасинэ и про прахо ростырдынэпэ трин трупы дрэ мэлалэ шматы. 
— Ту со дрэ куркитко дывэс на санас? — пучья Василиё Сережкастыр, гыи лэса дрэ шатра. 
— Нашты сыс... 
— Мато санас? 
— На. Дыкхьём пал тырэ чявэстэ, тэ пал лэскрэ мачехатэ, — пхэндя Сережка. 
— Латхьян пал со тэ заботисос! — засандяпэ сыр то бангэс Василиё. Тыкнэ чявэ ёнэ со-ли? 
— Саво тукэ... екх дылыно, а вавир сгыя годятыр... 
— Адава Мальва сгыя годятыр? пучья Василиё и лэскирэ якха захачинэ холяса. — Ґара ли адасавьяса ачья? 
— Латэ, пшала, о ди на пиро трупо... 
— Налачё латэ ди. 
— Налачё. Эх тумэ... пхувхабнаскирэ муя.
Ни бэнгэс тумэ на могискирна тэ полэн... Тумэндэ бы чючя тэ явэн гаджятэ тхулэ, — а о ди тумэнгэ лакиро на трэбинэ... А дро ди саро гожыма э манушэстэ... бидёскиро джювлы, сыр би лонэскиро маро. Могискирэса ту тэ шунэс башады, савьятэ нанэ струны? Джюкэл! — Дыкхэс ту жыко савэ лава допиянпэ атася, пхэндя лэскэ Василиё.
Лэскэ дрэван камьяпэ тэ пучел, кай и сыр дыкхья атася Серёжка Яковос Мальваса, нэ сыс ладжяво.
Яви дрэ шатра, ёв чедя Серёжкаскэ стэкла бравинта думискири, со выпии адакицы бравинта, Серёжка екхатыр матёла и кокоро роспхэнэнла лэскэ ваш лэнгэ. 
Нэ Серёжка выпия, крякиндя, бэстя пашэ шатра и потырдыяпэ. 
— Выпьеса — сыр яг ухтылэса... пхэндя ёв.
— Нэ и пьеса ту! — задыя годла Василиё, дыкхи сыр Серёжка екхатыр выпия бравинта.
— Джином... — чюрдыя рыжонэ шэрэса пирангачё и выкхостя вастэса киндэ вэнцы и заракирдя сыкляибныткэс:
— Джином со, пшала! саро кэрава сыгэс и прямэс — джя прямэс и саро, а карик попэрэса адава уса екх. Пхувьятыр отэнчя дрэ пхув, бутыр ни карик на попэрэса.
Ту камьян про Кавказо тэ джяс? — пучья Василиё ками ракирибнаса тэ выґалёл ваш Мальвакэ...
— Уджява, коли закамам. Коли мэ закамам — мэ екхатыр и саро! Или выджяла сыр мэ закамам, или чекат розмарава.
— Со жэ? Сыр бигодякиро дживэса...
Серёжка сабныткэс побандия прэ Василиёстэ...
— А ту годываро. Тут кины молы дрэ ґаздуны лучкирдэ?
Василё подыкхья про лэстэ и ничи на пхэндя.
— А адава шукир, со тумэндэ пхурэдырэ раненца годы палуестыр ангил пиритрадэна... Эх ту! Нэ, со ту пэскирэ шэрэса? И со ту могискирэса тэ выдумискирэс? То-то. А мэ бишэрэскиро мэкавапэ карик мангэ трэби и бутыр ничи. И джин — дурыдыр тутыр явава... — шардяпэ пирангачё.
— Адава — адякэ... засандяпэ Василиё. — Ту и кэ Сибирь доджяса...
Серёжка дёстыр россандяпэ.
Ёв на матыя сыр адава камья Василиё и одолэс холякирдя адава. Тэ подлыджяс инкэ тахтай, лэскэ сыс танго, а на матэстыр Серёжкастыр ничи на домарэсапэ... Нэ пирангачё кокоро заракирдя ваш Мальвакэ.
—Ту сожэ ваш Мальвакэ на пучеса?
— А со мангэ — протырдыя Василиё, а кокоро тринскирдяпэ доґалыпнастыр.
— Ёй дрэ куркитко на сыс адай... Пуч сыр ёй джиндя адалэ дывэса... Ґалёв пало ило пусадя, пхуро бэнг.
— Бут лэн! — мэкья пиро фано вастэса о Васильё.
— Бут лэн — пирипхэндя Серёжка. Эх тумэ, гав лыковонэскири помешшикоскирэ диконэскирэ. Дэ тумэнгэ ягвин, дэ дегтё — саро тумэндэ явэла кулага...
— Ту со ла уса шарэса? Тэ сватынэс со-ли ла явьян? Так мэла ґара кокоро усватындём, — сабнаса пхэндя Василиё.
Серёжка обдыкхья лэс и лыя тэ ракир Василиёскэ, чёви лэскэ про псико васт:
— Мэ джином, со ей дживэла туса. Мэ тукэ дрэ адава на мешындём — на трэби сыс... Нэ акана адава Яшко тыро чяво, пашыл латэ крэнцынэнпэ — получкир лэс жыко лолыпэ. Шунэса? А то мэ кокоро отлучкирава... Ту гаджё лачё... дэмбитко дылыно... Мэ тукэ на помешындём, и адава ту рипир...
— Окэ со! И ту пал латэ? — кашукэс пучья Василиё.
— Кобы мэ тэ камам со, то бы екхатыр бы тумэн сарэ дуен пиримаравас — мирэ дромэстыр и концо... А то — карик мангэ ла? 
— Так со жэ ту плэнтысосапэ? бипатяибнаскиро пучья Василиё. 
Серёжка, ґалев, удивисалыя адалэ простонэ пучибнастыр. 
Ёв буґлэс откэрдэ якхэнца подыкхья прэ Василёстэ и засандяпэ. 
— Соскэ плэнтынавапэ? Тэ бэнг джинэл, состыр... Адякэ — гаджи ёй... адасави... перцоса... кэрлапэ мангэ. А могискирла мангэ ла танго... со ли...
Василё дыкхья прэ лэстэ напатяибнаса, нэ ди шундя, со Серёжка лэскэ сарэ дёстыр ракирла.
— Коли ёй тэ явэл начилады раклы, — нэ так инкэ ла можно сыс тэ потангискирэс. Адякэ — сабнытко варисо-то.
Серёжка ничи наракирдя, дыкхи сыр баркасо дур дро морё пиририскирдя накхэса ко брэго, обгыи буґлы дуга. Серёжкаскирэ якха откэрдэ, муй сыс лачё и просто.
Василиё ковлыя дыкхи прэ лэстэ. 
— А ту адава чячё, ёй джювлы лачи... только крэнцынэпэ!.. Яшко? 
Нэ мэ лэскэ задава! Дыкхэс, саво джюклоро!... 
— Ёв мангэ на пиро ди... пхэндя Серёжка.
— Ёв подмарлапэ кэ ёй — пирдал данда пучья Васильё, роскэри вастэса чёра.
— Ёв — окэ удыкхэса — клиноса уджяла машкир тумэндэ, пхэндя Серёжка. Дрэ морёскиро дурипэ сыкадыя розово кхамэскиро выгиибэ. Пирдал волнэнгиро шумо баркасостыр долыджияпэ набари годла:
— Лыджя-а...
— Уштэнте, чявалэ! Эй! Ко неводо! — дыя годла Серёжка.
И сыго ёнэ сарэ панджджинэ выкэдынэ пэскирэ неводоскиро краё. Панестыр тырдыяпэ про брэго длэнго шыло, упруго, сыр струна, пхандыи пал латэ лямки, рыбаки тырдынэ о шыло.
Вавир неводоскири строна лыджия ко брэго баркасо гыи пиро волны.
Кхам, баро и ярко, ґаздыяпэ ангил морё. 
— Удыкхэса Яковос, пхэн соб ёв атася тэ явэл кэ мэ, — поманьгья Василиё Серёжкас. 
— Шукар. 
Баркасо подгыя ко брэго и рыбаки сгыя лэстыр про прахо, тырдынэ пэскирэ неводоскиро крыло. Дуй групы понабут сгынэпэ екх кэ екх и неводоскирэ поплавки урняндынэ пиро паны чячюнэ кругэнца.
Бельвеляса дрэ адава дывэс, коли бутитка про промысло ханэ, Мальва кхины и думаса бэшлы сыс прэ розмарды лодка, чюрдыны тэлэса упрэ и дыкхья про морё уридо калыпнаса. Одой дур хачия яг; Мальва джиндя со адая яг захачкирдя Василиё. Екхджино сыр заблэндындяпэ дро кало морёскиро дурипэ, яг то дрэван захачёлас, то мурдёлас, сыр бы кхиныи. Мальвакэ сыс танго тэ дыкхэл прэ адая лолы точка, хаськирды дрэ пустыня, бизорьякиро хачёви дрэ неугомонно волнэнгиро рокото.
— Ту соскэ адай бэшлы? — раздыяпэ Серёжкаскири глос пал лакиро думо.
— А тукэ со? — пучья ёй на дыкхи прэ лэстэ. 
— Камам тэ джинав! 
Ёв сыс штыл, роздыкхи ла, дорэстя кирки, затырдыя и бэстя уклисто прэ лодка. Отэнчя пхэндя: 
— Чюдно ту джювлы, — то прастаса сарэндыр криг, то чють на сарэнгэ прэ мэн убладёса. 
— Адава тукэ со-ли прэ мэн убладёвава, — пучья ёй.
— На мангэ, я Яшкоскэ?
— А тут захала адава? 
— Мм... ласа про чячипэ тэ ракирас? — пхэндя Серёжка и мэладя ла пиро псико. Ёй бэшлы сыс пашварэса кэ ёв и ёв на дыкхья лакиро муй, коли ёй, пхэндя лэскэ:
— Ракир. 
— Ту со чюрдыян Василиёс со-ли? 
— На джином, — пхэндя ёй — Адава палсо тукэ? 
— Тэ адякэ...
— Холямо мэ акана прэ лэстэ. 
— Палсо? 
— Мардя ман... 
— Нэ-э. Адава ёв? А ту — дыянпэ лэскэ? Ай-яй. 
Серёжка, удивислыя адалэскэ. Ёв подыкхья пашварэстыр прэ лакиро муй и сабныткэс чмокиндя уштэнца. 
— Коли закамамас — на даваспэ тэ марэл — холяса пхэндя ёй. 
— Так со жэ ту? 
— На закамьём. 
— Зоралэс, коли адякэ, камэс э котос? — сабнаса пхэндя Серёжка и обдыя ла пэскирэ тхувэса. — Нэ, рэнды! А мэ думискирдем, со ту на адасавэндыр...
— Никонэс мэ тумэндыр на камам — отэнчя пхэндя ёй, откэри пэстыр вастэса тхув.
— Хохавэса, ґалёв? 
— Ваш со мангэ тэ хохавав? — пучья ёй и пир лакири глос Серга полыя, со тэ хохавэл лакэ, чячё, на ваш со.
— А коли ту лэс на камэс, сыр жэ ту дэса лэскэ тэ мар тут? холямэс пучья ёв.
— Тэ хаби, мэ джином? Соскэ ту приячеса? 
— На полава... — тринскири шэрэса пхэндя Серёжка.
И сарэ дуй ёнэ длэнгэс ничи на ракирдэ.
Подгыя рат. Тученгирэ тени пасёнас про морё. Ёнэ насыго гынэ пиро болыбэ. Волны башадэ.
Яг прэ коса Василиёстэ мурдыя, нэ Мальва уса инкэ дыкхья одорик. А Серёжка дыкхья прэ латэ.
— Шун! — пхэндя ёв. — Ту джинэс со камэс?
— Колиб тэ джином! — хор дыя гондя Мальва.
— На джинэс? Адава Нашукар! джиндлэс пхэндя Серёжка. А мэ окэ джином! И тангипнаса допхэрдякирдя — Только мангэ редкэс со камэлапэ.
— Мангэ уса варисо-то камэлапэ, — думаса заракирдя Мальва. — А со?.. на джинава. Вавир моло бэшава дрэ лодка и дро морё. Дур и соб николи бутыдыр манушэн тэ на дыкхав. А вавир моло адякэ бы кажнонэ манушэс закрэнцынавас тэ и мэкавас рувэса пашыл пэстэ. Дыкхавас прэ лэстэ саваспэ. То танго мангэ сарэн, а бутыдыр сарэндыр кокорья пэс, то помаравас сарэ манушэн. И отэнчя пэс барэ мулыпнаса... Или мангэ вавир моло и пхаро и локхо. А мануша уса савэ то дэмбитка.
— Мануша кирнэ, — пхэндя Серёжка. 
То-то мэ, дыкхава прэ тутэ, со ту ни мыца, ни мачё... и на чирикло... А саро адава сы дрэ тутэ, а уса таки... Ту на адасави сыр о гаджя.
— И пал адава слава дэвлэскэ! — засандяпэ Мальва.
Палэ бэргэнгирэ гряды левонэ стронатыр, кай ёнэ сыс бэшлэ, сыкадыя чён, обчиви морё руповэ блескоса. Баро ёв на сыго гыя упрэ пиро голубо болыбнаскиро сводо, ярко чергэненгиро блеско, парныя и биладыя дрэ лэскиро ровно, мечтательно свэто.
Мальвакиро муй розчидяпэ дрэ бизвукитко сабэ.
— А... джинэс?.. Мангэ вавир моло сыкадёлапэ,— со коли б ратяса тэ подхачкирэс барако — окэ явэлас суматоха!
— Сави! — радыпнаса задыя годла Серёжка и екхатыр чиладя ла дро псико. — Джинэс со... мэ тут сыклякирава. — лаче кхэлыбэ кхэласа. Камэс?
— Нэ — барэ камаибнаса пучья Мальва. 
— Ту адалэ Яшкас, — дрэван розхачкирдян? 
— Ягаса хачёла, — засандяпэ ёй. 
— Злыджя лэс дадэса. Бахт мангэ. Сабэ явэла... Ухтылна ёнэ екх екхэс сыр рычя... Ту подхачкир э пхурэс, тэ и адалэс... А отэнчя екх прэ екхэстэ и мэкаса... а?
Мальва обрисия кэ ёв и подыкхья прэ лэскиро рыжо муй, — ёв сандяпэ. Чёнэскирэ свэтостыр ёв сыкадыя на адасавэса пёстронэса, сыр дывэсэ э кхамэскирэ свэтостыр. Прэ лэстэ на сыс дыкхно ни холы, и ничи, екх ковлыпэ и набут фрэнто сабэ.
— Палсо ту лэн на камэс, — пучья стрэгиткэс Мальва.
— Мэ?.. Василиё — ничи, гаджё лачё. А Яшко — налачё. Мэ дыкхэс ту, сарэ гавитконэн на камам... бэнга. Ёнэ причюрдэнапэ би дандэнгирэнца, лэнгэ и маро дэна и саро... Лэндэ, гэн, сы земство, и ёв саро ваш лэнгэ кэрла...
Хулаибэ лэндэ, пхув, гурувня, грая... Мэ земсконэ састыпнаскирэстэ шоляриса бутякирдём, подыкхьём мэ прэ лэндэ... отэнчя псирдём бут. Явэсас дрэ гав, помангэса маро — екхатыр ухтылна тут. Кон ту, тэ со ту, тэ подэ лыл… мардэ кицы молы... То палэ гренчерибнэскирэстэ прилэна, то просто адякэ... Дрэ шылылы тховэнас... Ёнэ ровэна тэ причюрдэнапэ, нэ тэ дживэн могискирна: лэндэ сы палсо тэ лэнпэ — пхув. А мэ со ангил лэндэ? — А ту на сан гавитко? — пиримардя лэс Мальва шукар шуны лэскирэ лава. 
— Мэ — мешшянино, барэ пхутькирибнаса отпхэндяпэ Серёжка. Мешшянино Угличёстыр. 
— А мэ Павлишшёстыр, — думаса пхэндя Мальва. 
— Пал мандэ никон на затэрдёла. А гавитка... ёнэ бэнга, могискирна тэ дживэн. Лэндэ земство и саро адасаво. 
— А земство — адава со? пучья Мальва. 
— Со? А бэнга лэс джинэл, со! Ваш гавитконэнгэ тходо, лэнгири управа... Чюнгардэ прэ адава... Ту ракир ваш рэндо — кэр машкир лэндэ марибэ, а? Ничи адалэстыр на явэла — помарнапэ только... Василиё жэ мардя тут? Но и окэ мэк лэскэ лэскиро жэ чяво пал тырэ марибэна заплэскирла.
— А со? — засандяпэ Мальва. — Адава шукар бы.
— Ту подуминэ... на шукар ли тэ подыкхэс, сыр пал тутэ мануша пашварэ екх екхэскэ пхагирна? Пал екх тырэ лава?.. пхэнэсас ту чибаса екх дуй и екхатыр.
Серёжка длэнго и барэ камаибнаса роспхэндя лакэ сыр учи сы дрэ адава лакири роль. Ёв дрэ екх времё сандяпэ и ракирдя серьёзнэс.
Эх коли бы мэ гожонэ гаджяса тэ явав. Адасави бы мэ прэ адава свэто кхурми розлыджявас, — задыя годла ёв, ухтылдя о шэро дро васта, зоралэс стасадя ла, закэрдя якха и ачья штыл.
Чён сыс уче дрэ болыбэ, коли ёнэ розгынэпэ.
Билэнгиро ратякиро гожыма ачья фэдыр. Акана ачьяпэ екх учё море, обчидо чёнэскирэ рупэса, тэ синё, учякирдо чергэненца болыбэ. Сыс инкэ бэрги, веслэнгирэ кусты машкир лэндэ и дуй длэнга мэлалэ кхэра про прахо, савэ здэнас про барэ нашукар змардэ гробы. Нэ саро адава
танго и нисо ангил морёскиро муй и чергэня савэ дыкхнэ прэ адава и блестиндлэ шылалэс.
Дад и чяво бэшлэ сыс дрэ шатра екх ангил екхэстэ, пинэ бравинта. Бравинта яндя чяво, собы тэ на явэл скучно тэ бэшэс дадэстэ и тэ ковлякирэс лэс. Серёжка пхэндя Яковоскэ, со дад холясола прэ лэстэ палэ Мальватэ, а Мальва камья тэ розмар жыко мулыпэ; со Мальва джинэл ваш адава и пало адава на здэлапэ лэскэ, Яковоскэ. Серёжка сандяпэ ангил лэстэ.
— Задэла ёв тукэ палэ Мальватэ. Адякэ оттырдэла кана, со ёнэ прэ аршыно длэнгимаса явэна. Ту фэдыр на попэрпэ лэскэ про якха. Рыжонэ манушэскиро сабэ бияндя дрэ Яковостэ бари холы ко дад. Адай инкэ Мальва на поддэлапэ и дыкхи прэ лэстэ то фрэнтэс то тангипнаса, зорьякирла жыко дукх лэскиро камаибэ тэ лэл ла...
И окэ Яково явья ко дад, дыкхэла прэ лэстэ, сыр про бар прэ пэскиро дром, про бар, пирдал саво нашты тэ пириджяс и нашты обжяс лэс. Нэ джины со ёв на дарла дадэстыр Яково дыкхья дрэ лэскирэ холямэ якха, хай ракирдя лэскэ:
— Нэ ка попробинэ чилав?
Ёнэ уже дуй молы выпинэ, нэ ничи на пхэндлэ инкэ екх екхэскэ, сыс пропхэндло набут ваш джиибэ про промысло. Екх прэ екх машкир морё ёнэ ракхлэ дрэ пэстэ холы екх прэ екхэстэ и сарэ дуй джиндлэ, со сыго захачёла ёй и обхачкирла лэн.
Шатракирэ рогожки шуршындлэ балвалятыр, лубки мардэпэ екх пиро екх, лолы шмата треплиндяпэ прэ кашт, Сарэ адалэ даранэ шуныбэна здэнас про дуратурно ракирибэ, саво ваш варисо-то мангья.
— Со Серёжка пьела уса? — холямэс пучья Василиё.
— Пьела, кажно бельвель мато, — пхэндя чяво, чёви инкэ бравинта.
— Хасёла ёв... Окэ ёв, вольно джиибэ... бидарипнаскнро... И ту адасаво явэса...
Яково сыгэс пхэндя: 
— Мэ адасавэса на явава! 
— На явэса? — стырдыи брови пхэндя Василиё. Джином мэ со ракирава... Кицы времё дживэса адай? Трито чён гыя, сыго кхэрэ трэбинэ тэ джяс, а ту бут ли ловэ лыджяса? Ёв холямэс вычидя стэклатыр дро муй пэскэ бравинта и скэдыи чёра дро васт потырыдя лэн адякэ, со лэстэ шэро встринскирдяпэ.
— Пал адасаво набаро времё адай бут нашты тэ дорэсэс, — пхэндя Яково. 
— А коли адякэ, так на трэби тукэ адай и тэ явэс: джя дро гав.
Яково билавэскиро засандяпэ.
— Со о муй бандякирэса? — холямэс задыя годла Василиие инкэ бутыдыр холясови про чявэстэ пало адава; Дад ракирла, а ту сасапэ. Дыкх, сыгэс лыян пэскири воля тэ кэрэс? Сыр бы дро цунгля на лыём мэ тут...
Яково чюдя бравинта, выпия. Груба припхэныбэна холякирдэ лэс, нэ ёв рикирдяпэ, на ками тэ ракир адякэ сыр думискирдя и камья, собы тэ на холякирэс дадэс. Ёв набут дарандыя лэстыр, дад дыкхья дрэван холямэс прэ лэстэ.
А Василиё дыкхи, со чяво выпия екхджино, на чёви лэскэ инкэ бутыдыр холясыя.
— Ракирла тукэ о дад — джя кхэрэ, а ту сабэ лэскэ сыкавэса? Манг дрэ субота розгиныбэ и... екхатыр дро гав. Шунэса?
— На джява! — пхэндя Яково и нартэс мотындя шэрэса. 
— Адава сыр адякэ? — руванэс зарундя Василиё и змэкьяпэ вастэнца дро бочка, ґаздыяпэ пэскирэ штэтостыр. 
Мэ тукэ ракирава или на? Со ту забистрыдян, со мэ могискирава туса тэ кэрав? Забистырдян ту? 
Ушта лэстэ тринскирдэпэ, муй бандякирдэ судороги, дуй жылы про виски ґаздынэпэ. 
Ничи на забистырдём, — дрэ пашглос пхэндя Яково, на дыкхи прэ дадэстэ: Дыкх, ту саро ли рипирэса? 
— На тыро рэндо тэ сыклякирыс ман. Умарава екхатыр... 
Яково отрисия дадэскирэ вастэстыр, саво выґаздыяпэ
кэ шэро и стсасави данда пхэндя: — Ту начилав ман... Адай на гав...
— Штыл яв! Мэ тукэ кай ками дад!..
Адай на дрэ газдуны, на вычингирэса засандяпэ Яково дро муй лэскэ и ґаздыяпэ пэскирэ штэтостыр.
Василиё ратунэ якхэнца, вытырдыи ангил мэн, стасадя кулакэ и пхурдыя чявэскэ дро муй татэ фаноса, саво кхандыя бравинтаса, а Яково отчюрдыяпэ палэ и стрэгиткэс дыкхья холямэ якхэнца пало кажно дадэскиро движениё, скэдыно тэ отмар марибэна, на холямо про дыкхибэ, нэ саро дрэ тато пото. Машкир лэндэ сыс бочка, сави запарудя лэнгэ скаминд.
— На вычингирава? — пучья Василиё бандякири думо, сыр мыца, готово тэ ухтэл.
— Адай сарэ равна... Ту бутяри — и мэ бутяри. 
— Окэ со? 
— Нэ а сыр? Палсо ту мандэ всхаянпэ. Думискирэса мэ на полава? Ту кокоро пэрво... 
Василиё задыя годла и адякэ сыго мэкья вастэса, со Яково на можындя тэ отрисёл. Дад попыя пиро шэро, Яково подыяпэ дрэ строна вылучкири данда дро рычяно дадэскиро муй, саво адай инкэ ґаздыя васт. 
— Дыкх, — пхэндя Яково и стасадя о васта дрэ кулакэ. 
— Мэ тукэ — подыкхава.
— Чюрдэ. — А... ту... ту — дадэс?.. дадэс?.. тэло ґэра лэндэ плэнтындлэпэ гонэ лонэстыр, рады бочка. 
Яково блядно, киндо, стасадэ дандэнца и сыр рувэстэ росхачимэ якхэнца отмарласпэ дадэскирэ кулакэндыр, понабут гыи палуеса аври шатратыр, а одова гыя прэ лэстэ, холямэс машиндя кулакэнца, кокоро дрэ пэскири холы, сыр росхолямэ кабано.
— Отачь, — явэла, — чюрдэ! — ракирдя Яково, — выгыи шатратыр.
Дад дыя годла и гыя прэ лэстэ, нэ лэскирэ марибэна попэрнас только пиро чявэскирэ кулакэ.
Дыкх сыр тут... дыкх… холякирдя лэс Яково, джины со ёв зоралыдыр пэскирэ дадэстыр.
— Подужакир... потэрдё-о-в...
Но Яково дыяпэ дрэ строна и чюрдыяпэ тэ прастал ко морё.
Василиё мэкьяпэ пал лэстэ, збандякири шэро и вытырдыи ангил васта, нэ дрэ со то попыя ґэраса и пыя колынэса про прахо. Ёв сыго ґаздыяпэ про чянга и бэстя, змэкьяпэ вастэнца про прахо. Ёв сыс дрэван бизорьякиро адалэстыр и зарундя, ґалёви пэскиро бизорьякирибэ ангил чявэстэ.
— Яв ту бэнгэса! — захрипиндя ёв, вытырдыи мэн кэ Яково и вычюнгардыи холякири пена пэскирэ уштэндыр. Яково змэкьяпэ прэ лодка и дыкхья прэ лэстэ тхиискири вастэса розмардо шэро. Екх гадэскири бай сыс отрискирды и рикирдяпэ про тхав, мэн тожэ сыс розрискирды, парно кхамло колын лосниндяпэ про кхам, хай вымакхло тхулыпнаса. Ёв акана на камья дадэс; ёв гиндя лэс зоралыдыр и дыкхи сыр о дад разрискирдо и танго бэшло про прахо и грозинэ лэскэ кулакэнца, ёв сандяпэ и дыкхья прэ лэстэ, сыр зорало прэ бизорьякирэстэ.
— Проклято ту манца!.. про вэко!
Василиё адякэ зоралэс задыя годла проклятиё, со Яково на ками подыкхья прэ морёскиро дурипэ, ко промысло, сыр бы думискирдя, со одой ушунэна адая бизорьякири годла.
Нэ одой сыс екх волны и кхам. Отэнчя ёв чюнгардыя дрэ строна и пхэндя:
— Дэ годла... Конэс холякирэса?.. Пэс только... А коли амэндэ адякэ выгыя, мэ окэ со пхэнава...
— Яв штыл! Уджя якхэндыр!.. уджя — задыя годлы Василиё.
— Дро гав мэ на джява... про ивант ачявапэ адай ракирдя Яково, на пириячи тэ дыкхэл палэ дадэстэ. Мангэ адай фэдыр, мэ адава джином, на дылыно. Адай локхыдыр... Одой ту прэ мандэ упрэ лэсас и со камэсас одова и кэрэсас, а адай акэ-ка, выдандыр.
Ёв сыкадя дадэскэ кукишо и засандяпэ, на дрэван шундлэс, нэ адякэ, со Васалиё росхолясы ухтя про ґэра и, ухтылы вёсло, чюрдыяпэ кэ ёв хриплонэ глосяса:
— Э дадэскэ? Адава дадэскэ? Умарава…
Нэ коли ёв кокоро дрэ пэскири холы подухтя кэ лодка Яково сыс дур лэстыр. Ёв прастандыя, и отрискирды дадэскири бай лыджияпэ пал лэстэ пиро фано.
Василиё чюрдыя дрэ лэстэ вёслоса, ёв на доурняндыя и гаджё инкэ вымардо зорьятыр пыя колынэса дрэ лодка и царапиндя наенца дрэво, дыкхи прэ чявэстэ, а одова лэскэ дыя годла дурипнастыр:
— Ладжясас. Сыво ачьян, а — пало гаджятэ рувэса кэрдянпэ... Ах ту! А дро гав мэ на рисёвава... Кокоро джя одорик... Тукэ нанэ со адай тэ кэрэс.
— Яшко! яв штыл! Умарава мэ тут... джя криг! 
— Яково гыя на сыго. 
Тёмнонэ бигодякирэ якхэнца о дад дыкхья сыр ёв джяла. Окэ ёв ачья тыкныдыр, лэскирэ ґэра сыр бы пропынэ дро прахо... ёв угыя дрэ лэстэ кэ кустык... ко псикэ... шэрэса. Нанэ лэс... Нэ пирдал мэнта, набут дурыдыр одолэ штэтостыр, кай ёв хасия, инкэ сыкадыя лэскиро шэро, псикэ, отэнчя саро ёв. Ёв акана ачья тыкныдыр... Обрисия и дыкхэла адарик, и со то годлэла.
— Проклято ту! Проклято, проклято! — пхэндя Василиё прэ чявэскири годла. Одова змэкья вастэса и инкэ гыя и... инкэ хасия палэ прахоскири бэрга.
Василиё инкэ длэнгэс дыкхья дрэ адая строна, жыко адава сыр лэскиро думо на задукхандыя ёв сыс пхарэс пашло пашэ лодка.
Розмардо ёв устя про ґэра и пирдал дукх дрэ колын ёв побандия дрэ строна, кустык змардяпэ лэстэ тэло пхака; каштунэ ангуштенца ёв роспхандя ла, подлыджия ко якха и чюрдыя про прахо, отэнчя гыя дрэ шатра и тэрдыи ангил колбань дро прахо, взрипирдя со прэ адава штэто ёв пыя и со колиб ёв тэ на пэрэл то ухтыллас бы чявэс. Дрэ шатра сыс саро пиричюрдыно. Василиё породыя якхэнца стэкла бравинтаса, и латхи ла машкир гонэ, ґаздыя. Пробка бэшлы сыс дрэ стэклакиро кирло и бравинта на прочидяпэ. Василиё вытырдыя пробка, и зачёви стэклакиро кирло пэскэ дрэ муй камья тэ пьел. Нэ стэкла мардя пиро данда и бравинта вычидяпэ муестыр прэ чёра, про колын.
Дро шэро Василёстэ шуминдя, про ило сыс пхаро о думо пхагирдя дукх.
— Пхуро мэ ачьём... шундлэс пхэндя ёв и змэкьяпэ про прахо пашэ шатра.
Ангил лэстэ сыс морё, сандлэпэ сыр всегда шумлива и кхэлыбнытка волнэ. Василиё длэнгэс дыкхья про паны и взрипирдя чявэскирэ лава:
— Коли бы саро адава тэ явэл пхувьяса. Тэ каляса. Тэ розрандэс бы ла.
Бари холы лыя гаджес. Ёв зоралыдыр потхииндя пэскэ колын и обдыкхи пашыл пэстэ хор дыя ґондя. Шэро лэскиро змэкьяпэ, о думо збандия, сыр тэло пхарипэ. Кашлёскирэ приступэндыр лэскэ тасадя кирло. Василиё откашлиндяпэ, чёдя прэ пэстэ трушыл, дыкхи про болыбэ. Дрэван пхари дума лэс лыя.
...Пал одова, со ёв палэ гасытконэ гаджятэ чюрдыя ромня, савьяса проджиндя кхэтанэ кэри буты бутыдыр дэшупандже бэршэндыр.— дэвэл ман скариндя, чяво прэ мандэ гыя. Адякэ, дэвлалэ!
Чяво костяпэ прэ лэстэ, ёв дрэван лыя лэс пало ило... Тэ умарэс лэс адава набут ваш лэскэ, пало адава со ёв адякэ долыя дадэскиро ило. И палсо? Палэ мэлалэ джювлятэ, сави дживэла налаче джиибнаса. Грэхо лэскэ, пхурэ манушэскэ тэ спхандэлпэ лэса, — тэ бистрэс ваш пэскирэ ромнякэ и чявэскэ...
И окэ дэвэл дрэ свэнто холы пэскири, взрипирдя лэскэ, пирдал чявэстэ маладя лэс пиро ило чячюнэ пэскирэ холяса... Адякэ, дэвлалэ!.. 
Василиё сыс бэшло сбандёви, чёдя прэ пэстэ трушыла, лэскирэ якхэндыр прастындынэ ясва, корьякири лэс. 
Кхам змэкьяпэ дро морё. Про болыбэ тихэс мурдыя багряно зоря. Дурипнастыр лыджияпэ таты балвал дро киндо ясвэндыр гаджескиро муй. Ёв угыно дрэ думы пало тангима со сыс кэрдо, бэшло сыс длэнго и адякэ засутя дрэ пхарэ думы.
Пирдал дывэс Яково кхэтанэ бутяренца гыя прэ барка тэло буксиро вэрсты пало трианда промыслостыр, прэ маченгиро старибэ. Рисия ёв про промысло пирдал пандж дывэс екхджино дрэ лодка тэло парусо — лэс бичядэ пало хабэ. Ёв явья дрэ пашдывэс, коли бутярья поханэ и пасинэ тэ откхинён. Сыс дрэван тато, росхачкирдо прахо хачкирдя ґэра, а чешуя и кокалы пусадэ лэн. Яково ракхунэс гыя ко бараки и костя пэс пало одова со на уридя тыраха. Тэ рисёл про баркасо на камьяпэ, тэ ко одова жэ, ёв дрэван камья со на яви тэ похал и тэ дыкхэл Мальва. Пало времё, пролыджино про морё, ёв чястэс взрипирлас ла. Лэскэ акана камьяпэ тэ уґалёл дыкхья ли ёй лэскирэ дадэс и со ёв ракирдя лакэ... Ёв, ґалёв, помардя ла? Тэ помар ла — адава шукар — фэдыр явэла. А то дрэван холямы тэ джиды.
Про промысло никонэс на сыс.
Баракоскирэ Фэнштры сыс откэрдэ, сыкадыя, со и адалэнгэ каштунэ яшшикэнгэ сыс дрэван тато. Дрэ контора, сави гарадыя машкир бараки, дыя годла тыкно чяворо. Палэ бочки долыджинэпэ конэскирэ-то тиха глося.
— Яково гыя прэ лэндэ: лэскэ сыкадыя, со ёв шунэла Мальвакиро ракирибэ. Нэ подгыи кэ бочки и вздыкхи пал лэндэ, ёв отгыя палэ и холясови тэрдыя.
Палэ бочки дрэ лэнгири тень, пашло сыс колынэса упрэ, зачюрдыи васта тэло шэро рыжо Серёжка. Екхэ стронатыр сыс бэшло лэскиро дад, а ваврятыр — Мальва.
Яково подумискирдя ваш дадэскэ:
— Палсо ёв адай? Ґалёв, пирилыджияпэ прэ промысло пэскирэ спокойнонэ бутятыр ваш адава, собы Мальваса тэ явэл, а лэс кэ ёй тэ на домэкэл? Акэ бэнг! Коли бы э дай саро адава тэ джинэл... Тэ джяв кэ ёнэ или на трэби?
— Адякэ! — пхэндя Серёжка. — Ту джяса? Нэ со ж! Джя, ганав пхув.
Яковостэ отгыя илэстыр. 
— Джява... — пхэндя дад. 
Яково подгыя кэ ёнэ и пхэндя: 
— Лаче манушэнгэ! 
Дад вздыкхья прэ лэстэ и отрисия дрэ строна. Мальва и на подыкхья, а Серёжка потринскири ґэраса, пхэндя накхитконэ глосяса:
— Окэ рисия дуратунэ стронэндыр камаибнытко чяво амаро Яшко. Тэ зрискирэс лэстыр цыпа про барабано сыр бакрэстыр.
Мальва засандяпэ. 
— Тато! — пхэндя Яково, бэшы. 
Василиё отэнчя вздыкхья прэ лэстэ. 
— А мэ тут, Яково, дужакирава, заракирдя ёв. 
Лэскири глос сыкадяпэ Яковоскэ дрэван тихонаса и о муй сыс сыр нэво. — Мэ пало хабэ...— пхэндя ёв и помангья Серёжкастыр киркори тэ затырдэл. 
— Нанэ мандыр тукэ кирки дылынэскэ, — пхэндя Серёжка. 
— Уджява мэ кхэрэ, Яково, — пхэндя Василиё, пирикэдыи ангуштенца прахо... 
— Со — адякэ? подыкхья прэ лэстэ чяво. 
— Нэ а ту... ачесапэ? 
— А мэ ачявапэ... Со амэнгэ дуйджинэнгэ кхэрэ тэ кэрас? — Нэ... мэ ничи на пхэнава. Сыр камэс... рипир, со мэ длэнго на протырдава. Тэ дживав можынэ и лава, а буты тэ кэрав на джином сыр... Отсыклыём мэ пхувьятыр... Так ту рипир, э дай тутэ одой сы.
Лэскэ, ґалёв, дукхано сыс тэ ракир, о лава сыр то пхандлэпэ лэстэ дро данда. Ёв рикирдя дро васта чёра и лэскиро васт тринскирдяпэ.
Мальва дыкхья прэ лэстэ. Серёжка закэрдя екх якх, а вавир кэрдя крэнглонаса и утходяпэ ласа дро муй Яковоскэ. Яковостэ бария ило и дари тэ выдэл адава, сыс штыл, дыкхи прэ пэскирэ ґэра.
— На бистыр жэ палэ датэ... Дыкх, екх ту латэ, — ракирдя Василиё.
— Со одой? — пхэндя Яково — мэ джином.
— Шукар, коли джинэс… бипатяибнаскиро, дыкхи прэ лэстэ пхэндя о дад. — Мэ ракирава на забистыр, хамэ.
Василиё хор дыя ґондя. Кой савэ мэнты сарэ тринджинэ сыс штыл.
Отэнчя Мальва пхэндя: 
— Сыго замарна кудуни прэ буты... 
— Нэ, мэ джява... — ґаздыяпэ прэ ґэра и пхэндя Василиё. И сарэ уштлэ пал лэстэ. 
— Нэ ячпэ дэвлэса, Серьга... Коли приджялапэ тукэ тэ явэс прэ Волга — заджя... Симбирско уездо, гав. Мазло Николо-Лыковско газдуны...
— Шукар, — пхэндя Серёжка, потринскирдя лэскэ васт и на вымэки лэс пэскирэ жылистонэ вастэстыр, саво сыс саро дро бала вздыкхья прэ лэскиро муй, прэ саво сыс мэнька.
— Лыковно-Никольско — баро гав... Дур лэс джинэн, а мэ лэстыр штар вэрсты, — ракирдя Василиё.
— Нэ, нэ. Мэ заджява, — коли случяё явэла... 
— Нэ, яв здрово! 
— Нэ яв здрово, лачё мануш! 
— Яв састы, Мальва. — Кашукэс пхэндя Василиё, на дыкхи прэ латэ. 
Ёй выкхостя пэскэ баяса ушта и зачюрдыи лэскэ про псикэ пэскирэ парнэ васта, трин молы ничи на ракири чямудыя лэс дро чямья и ушта.
Ёв заладжяндыя и со-то проракирдя. Яково збандякирдя шэро, гарави сабэ, а Серёжка набут порадя муй, дыкхи про болыбэ.
— Тато тукэ явэла тэ джяс, — пхэндя ёв. 
— Ничи... Нэ яв здрово,— Яково! 
— Джя бахтяса! 
Ёнэ тэрдэ сыс екх ангил екхэстэ, на джины со тэ кэрэн. Танго лав «яв здрово» дрэ адалэ мэнты джянгадя дрэ Яковоскиро ило тато чювство ко дад, нэ ёв на джиндя, сыр тэ сыкавэл лэс: тэ облэл дадэс, сыр адава кэрдя Мальва, или тэ потасавэл лэскэ васт, сыр Серёжка?
А Василиёскэ сыс нашукар, со чяво на джиндя, со тэ кэрэл и инкэ лэскэ сыс ладжяво ангил Яковостэ. Адава чювство выкхардяпэ взрипирибнаса, со сыс наґара машкир лэстэ и чявэстэ и Мальвакиро чямудыпэ.
— Нэ палэ датэ рипир! — пхэндя Василиё.
— Шукар! — татэс задыя годла Яково. — Ту на кова пэс... а мэ кова... и ёв потринскирдя шэрэса.
— Нэ... и саро! Дживэн адай, дэ дэвэл тумэнгэ... на рипирэнте холяса... Так э пирори Серёга, дро прахо мэ гарадём, тэлэ корма, пашэ зэлэно лодка.
— А прэ со лэскэ пирори? — сыгэс пучья Яково.
— Ёв про миро штэто бичядо... Одорик прэ коса. — роспхэндя Василиё.
Яково подыкхья прэ Серёжкастэ, вздыкхья прэ Мальватэ и змэкья шэро, гарави рада дрэ пэскирэ якха.
— Нэ яченпэ дэвлэса, пшалорэ... Мэ джява!
Василиё змэкья ангил лэндэ шэро и гыя. Мальва гыя пал лэстэ.
— Мэ пролыджява тут набут...
Серёжка пасия про прахо и ухтылдя Яковос палэ ґэрой, саво камья тэ джял палэ Мальватэ.
— Тэрдёв! Карик? — Тэрдёв! Мэк... вырискирдалыя было Яково. 
— Нэ Серёжка ухтылдя лэс пало вавир ґэрой. 
— Побэш манца... 
— Нэ со дылнёса? 
— Мэ на дылнёвава... А ту бэш. Яково бэстя и стасадя данда. 
— Со тукэ трэби? 
— Тэрдёв. Ту яв штыл, а мэ подумискирава, отэнчя и пхэнава. 
Ёв холямэс подыкхья прэ раклэстэ и Яково ачья штыл. 
Мальва и Василиё кой саво времё гынэ ничи на ракири.
Ёй пашварэстыр дыкхья прэ лэскиро муй и лакирэ якха блестиндлэ. А Василиё скэдыя бриндэнца брови и ничи на ракирдя. Лэнгирэ ґэра пропэрнас дро прахо и ёнэ гынэ на сыго.
— Вася! 
Ёв вздыкхья прэ латэ и екхатыр отрисия.
— Мэ адава пофроми холякирдём тут Яшкоса... Могискирнас и адякэ тэ дживэн тумэ адай, на кошы, — ракирдя ёй.
— Палсо адава ту?— пучья Василиё.
— На джином... Адякэ! 
Ёй потасадя псикэнца и засандяпэ. 
— Лачё кэрдян рэндо. Эх, ту, — пхэндя ёв лакэ холямэ глосяса. 
Ёй сыс штыл. 
— Хаськирэса ту мангэ раклэс, дро концо хаськирэса.
Эх, даё! Бэнгланы, ту бэнгланы... Дэвлэстыр на дарэса. Ладжяипэ дрэ тутэ нанэ. Со ту кэрэса?
— А со трэбинэ тэ кэрэс?— пучья ёй лэс. Дрэ лакиро пучибэ шундло сыс трашаибэ и холы прэ пэстэ.
— Со? Эх ту... — задыя годла Василиё. Дрэ лэстэ ґаздыяпэ дрэван бари холы прэ латэ.
Лэскэ камьяпэ тэ марэл ла, тэ зравэл ла пэскэ тэлэ ґэра и тэ вмарэл дро прахо, мари тырахэнца дрэ лакиро колын и муй. Ёв стасадя васт и подыкхья прэ латэ.
Одой, пашыл бочки сыс Яково и Серёжка и лэнгирэ муя дыкхнэ прэ лэстэ.
— Джя криг, — уджя! Розмаравас бы мэ тут...
Ёв ракирдя лакэ кошыбэна тихэс, прямэс лакэ дрэ муй. Якха лэскирэ кэрдэпэ ратунэ, чёра тринскирдэпэ, а о васта дынэпэ кэ лакирэ бала, савэ вымардэпэ тэлэ дыкхлэстыр.
Ёй дыкхья прэ лэстэ бихолякиро пэскирэ зэлэнэ якхэнца.
— Тэ умарав бы мангэ тут, гасытко ту! Тэрдёв... попарэса инкэ, спхагирна тукэ шэро.
Ёй засандяпэ ничи на ракири, а отэнчя дыя хор ґондя и чюрдыя лэскэ:
— Нэ, явэла... Яв здорово! 
И крэнтэс порисии, гыя палэ.
Василиё дыя годла прэ латэ и скрипиндя дандэнца, а Мальва гыя и уса камья тэ попэр пэскирэ ґэрэнца дрэ хор Василиёскири шпэра, сави сыс оттасады дро прахо, а попыи дрэ адая шпэра, ёй шукар затхииндя ла пэскирэ ґэраса. Адякэ ёй гыя жыко бочки, кай Серёжка пучья ла: 
— Нэ пролыджиян? 
Ёй сыкадя шэрэса и бэстя пашыл лэстэ. Яково камаибныткэс дыкхья прэ латэ; ёв пирикэдыя пэскирэ уштэнца адякэ хай, ракирдя со-то, со сыс шундло только лэскэ.
— Со жэ — пролыджиян, танго ачья — пучья ла Серёжка гилякирэ лавэнца.
— Ту коли джяса одорик прэ коса? — пхэндя ёй пучибнаса сыкави шэрэса про морё,
— Бельвеляса. 
— И мэ туса... 
— Шукар!.. Адава мэ камам... 
— И мэ джява, — пхэндя Яково.
— Кон тут кхарла? — пучья Серёжка, прикэри якха. 
Роздыяпэ кудуни, саво прикхардя кэ буты. Адава шуныбэ сыгэс лыджияпэ дро фано екх палэ екхэстэ и марлас дрэ волнэнгиро прастыбэ.
— А окэ ёй покхарла! — пхэндя Яково дыкхи прэ Мальватэ.
— Мэ? Прэ со ту мангэ трэбинэ? — удивисалыя ёй.
Ласа тэ ракирас прямэс, Яшко... холямэс пхэндя Серёга и ґаздыяпэ прэ ґэра. — Коли ту лэса кэ ёй тэ приячес — розмарава сыр джюклэс. А ангуштяса лэсапэ — умарава сыр матхья. Дава пиро шэро — и нанэ тут про свэто.
Мандэ — сыго.
Саро лэскиро муй, саро трупо и васта, савэ тырдынэпэ кэ Яковоскиро кирло, дрэван чячес ракирдэ пало адава, сыр саро адава ваш лэскэ ничи на мол. Яково отгыя палэ и трашанэс пхэндя: 
— Тэрдёв. Ёй жэ кокори... 
— Яв штыл — и саро адай. Со ту сан? На тукэ джюкэл бакрэс тэ хас, пхэн, шукар, коли кокалы дэна тэ обхас. Нэ? Соскэ якха вылучкирдян?
Яково взыкхья прэ Мальватэ. Лакирэ зэлэна якха дыкхнэ прэ лэстэ и сандлэпэ и ёй пашварэстыр притасадяпэ ко Серёжка адякэ камлэс, со Яково саро кхамлыя.
Ёнэ угынэ лэстыр екх пашыл екхэстэ и, отгыи набут сарэ дуй засандлэпэ шундлэ сабнаса. Яково зоралэс тасадя право ґэрой дро прахо и замыя, пхарэс втырдыи дрэ пэстэ фано. Дро дурипэ пиро жолта, мулытка прахоскирэ волны гыя тыкны, калы манушэскири фигурка; латыр правонэ стронатыр сыс морё, саво блестиндя э кхамэстыр, а левонэ стронатыр жыко горизонто пашлэ сыс прахи. Яково подыкхья прэ екхэ манушэстэ, лэс лыя тангипэ и ёв сарэ дуе вастэнца потхиискирдя пэскэ колын... 
Про промысло лынэпэ палэ буты. 
Яково ушундя Мальвакири колынытко глос, сави дрэван дыя годла: 
— Кон лыя мири чюри? 
Волны прастандынэ, кхам светиндя, морё сандяпэ.