  — Акэ тумэ ракирна, со мануш на можынэла кокоро пир пэстэ тэ полэл, со шукар, со нашукар, со capo рэндо дро обшшество, со обшшество захала. А мэ думинава, со capo рэндо дро случяё. Мэ акэ пал пэстэ пхэнава.   Адякэ заракирдя сарэнца патывало Ивано Васильевичё после ракирибэ, саво гыя машкир амэндэ ваш одова, со ваш пэскиро совершенствованиё трэби англыдыр тэ спарувэс условии, машкир савэ дживэна мануша. Никон, чячё, на ракирдя, со нашты кокорэскэ тэ полэс, со шукар, со нашукар, нэ э Ивано Васильевичёстэ сыс адасави манера тэ дэл ответэ прэ пэскирэ мысли, савэ можынэна тэ явэн дро розракирибэ и пир адалэ мысленгиро случяё тэ роспхэнэл эпизоды пэскирэ джиибнастыр. Чястэс ёв забистрэлас поводо, пир саво ёв роспхэнэлас. Пашыл адава укамэлапэ роспхэныбнаса, одолэса бутыр, со роспхэнэлас ёв сарэ дёстыр и чячипэ.Адякэ ёв кэрдя и акана.  —	Мэ пал пэстэ пхэнава. Capo миро джиибэн стходяпэ адякэ, а на ваврэс, на э обшшествостыр, а э ваврэстыр.—	Состыр жэ? — пучьям амэ.  —	Нэ адава длуго история. Соб тэ полэс, трэби бут тэ роспхэнэс.—	Акэ тумэ и роспхэнэнте.  Ивано Васильевичё задумискирдяпэ, покунындя шэрэса.  —	Хай жэ, — пхэндя ёв. — Capo джиибэн пирипарудяпэ э екхэ ратятыр или, сыгыдыр, злокостыр.—	Тэ со жэ сыс?  —	А сыс одова, со сомас мэ дрэван вкамло. Вкамьёмаспэ мэ бут молы, нэ адава сыс само миро зорало камаибэ. Рэндо прогыно; латэ ужэ о чяя палором. Адава сыс Б ..., тэ Варенька Б.— Ивано Васильевичё пхэндя вурма. — Ёй и дро пандждэша бэрша сыс дрэван гожо. Нэ дро тэрныпэ, дэшуохто бэршэнгири, сыс дрэван лачи: учи, стройно, грацыозно) и величественно, дрэван величественно. Рикирдяпэ ёй дрэван прямо, сыр хай на можындя ваврэс, отчюрдыи набут палэ о шэро, и адава дэлас лакэ, лакирэ гожыпнаса и уче барипнаса, надыкхи прэ лакиро шукипэ и тэ пхэнэс кокалыпэ, саво-то кралитко видо, саво оттрашавэлас бы латыр, колиб на ковлы, радыпнытко и уштэнгири, и гожонэ блестяшшёнэ якхэнгири улыбка и сарэ лакирэ камлэ, тэрнэ сушшествоскиро.—	Сыр Ивано Васильевичё росчинэла!  —	Нэ сыр на росчин, тэ росчинэс нашты адякэ, соб тумэ тэ полэн, сави ёй сыс. Нэ на дро одова рэндо. Одова, со мэ камам тэ роспхэнав, сыс дро дэшуштарта бэрша. Сомас мэ дро одова моло студентоса дро провинцыально университето). На джином, шукар ли адава или нашукар, нэ на сыс амэндэ дро одолэ бэрша дрэ амаро университето нисавэ кружки, нисавэ теории, а самас амэ просто тэрнэ и джиндям, сыр адава трэби э тэрнэнгэ, сыклыям и веселиндямпэ. Сомас мэ дрэван весёло и бойко ракло, тэ инкэ и барвало. Сыс мандэ цылдари дрэван прастыбнари, катындёмпэ мэ э бэргэндыр э ракленца (грасторэ инкэ на сыс дрэ мода), пиём товаришшэнца, (дро одолэ бэрша амэ ничи, мамуй шампанско на пиям: на сыс ловэ — ничи на пиям, а на пиям, сыр акана, бравинта). Барэ жэ мирэ камаибнаса сыс бельвеля и балы. Кхэлдём мэ шукар и сомас на безобразно.  — Нэ, на трэби тэ ладжяс, — пиримардя лэс екх э собеседницэндыр. — Амэ джинас тумаро инкэ дагерротипно патрин. На одова, со на безобразно, а тумэ санас дрэван гожа.  — Гожо, так гожо, нэ на дрэ адава рэндо. А рэндо дро одова, со дрэ миро само баро камаибэн кэ ёй мэ сомас дро последнё масленицакиро дывэс про бало э губернсконэ предводителёстэ лачедёскирэ пхурорэстэ, барвалюкостэ, марэлонэскирэ и камергеростэ. Прилыя адасави жэ лачедёскири, сыр и ёв, лэскири ромны дрэ бархатно пюсаво идя, дро брильянтово фероньерка про шэро и откэрдэ пхурэ, тхулэ, парнэ псикэнца и колынэса, сыр Елизаветакирэ Петровнакирэ патриня. Бало сыс дрэван куч; гожо зало хорэнца, музыканты — знаменита дро одолэ бэрша крепостна помешшыкоскри э камаибнарискирэ, дрэван лачё буфето и росчидо шампансконэскиро морё. Мэ хоть и баро камоибнари сомас жыко шампанско, нэ на пиём, ваш одова, со би бравинтакиро сомас мато камаибнаса, нэ палодова кхэлдём жыко кхиныбэ — кхэлдём и кадриль, и вальсы, и польки, прокицы могискирдо, уса Варенькаса.Ёй сыс дрэ парны идя розовонэ кустыкаса и дро парнэ лайкова перчятки, савэ набут на догынэ жыко шукэ, остра локти, и дро парнэ атласна тривички. Мазурка отмардя мандыр бритко инжэнеро Анисимово — мэ жыко адава моло на можынава тэ забистрав лэскэ одова — ёв помангья ла, только со ёй вгыя, а мэ загыём ко парикмахеро, пало перчятки и опоздындём. Адякэ со мазурка мэ кхэлдём на ласа, а екхэ немкицаса, сави мангэ камьяпэ набут ґарыдыр. Нэ, дарава, дрэ адая бельвель сомас дрэван научтиво ласа, на ракирдём ласа, на дыкхьём прэ латэ, а дыкхьём только учи, гожо фигура дрэ парны идя розовонэ кустыкаса, лакиро сияюшшё, залолымэ ямкицэнца муй и ласкова, камлэ якха. На мэ екх, сарэ дыкхнэ прэ латэ и камнэ ла, камнэ и мурша и джювля, надыкхи про одова, со ёй сыс фэдыдыр лэндыр сарэндыр. Нашты сыс тэ на дыкхэс прэ латэ и тэ на камэс ла.  Пиро законо, адякэ тэ пхэнэс, мазурка мэ кхэлдём на ласа, нэ дро чячипэ кхэлдём мэ capo бельвель ласа. Ёй на ладжяи, пирдал сари зало гыя прямэс кэ мэ, и мэ ухтавас, на дужакири коли покхарла, и ёй улыбкаса сыкадя мангэ наиста пал мири догадливость.Коли амэн подлыджянас кэ ёй, и ёй науґалёлас миро качество, ёй подыи васт на мангэ, потасавэлас шукэ псикэнца и, дро знако утешениё и жалискирибэ, кэрлас мангэ улыбка.  Коли кэрнас мазуркакири фигура вальсоса, мэ длугэс кэрдём вальсо ласа, и ёй чястэс дыхиндя, сандяпэ и ракирдя мангэ: „инкэ", и мэ кхэлдём вальсоса инкэ и инкэ и на шундём пэскиро трупо.  —	Нэ, сыр жэ на шундлэ, мэ думинава, дрэван шундлэ, коли облэнас пало шталто, на только пэскиро, нэ и лакиро трупо, — пхэндя екх э гостендыр.   Ивано Васильевичё екхатыр пололыя и холямэс задыя годла:  —	Хайжэ, акэ адава тумэ, акакуно тэрныпэ. Тумэ, мамуй трупо, ничи на дыкхэна. Дрэ амарэ бэрша сыс на адякэ. Coca зоралыдыр мэ сомас вкамло, одолэса бестелеснее тэрдёлас ваш мангэ ёй. Тумэ акана дыкхэна ґэра, шшиколки и инкэ со-то, тумэ розурьявэна джювлен, дрэ савэндэ вкамэнапэ, ваш мангэ жэ, сыр ракирдя Альфонсо К... — лачё сыс чиныбнари, — про миро камаибнаскиро предмето сыс всегда бронзова уряибэна. Амэ на одова со розурядям, а заучякирасас нангипэ, сыр куч Ноёскиро чяво. Нэ, тэ тумэ на полэна...  — На шунэнте лэс. Дурыдыр со? — пхэндя екх амэндыр.  — Хай жэ. Нэ акэ кхэлдём мэ бутыр ласа и на дыкхьём, сыр прогыя времё. Музыкантэ ужэ савэ то отчяяниёскирэ кхиныбнаса — джинэна, сыр адава сы дрэ балоскиро концо — подухтылнас уса одова жэ мазуркакиро мотиво, э гостинонэндыр ґаздынэпэ ужэ палэ патренгирэ скаминдэндыр дада и дая, дужакири хабэ, дынарья чястэдыр лынэ тэ прастан, розлыджии со-то. Сыс трито мардо. Трэбинэ сыс тэ пользынэспэ последнёнэ мэнтэнца. Мэ инкэ моло выкэдыём ла, и амэ дро шэлто моло гыям пирэ зала.  — После хабэ кадриль мири, — пхэндём мэ лакэ, отлыджии ла кэ лакиро штэто.  — Хай жэ, коли ман на улыджяна, — пхэндя ёй, саи.— Мэ на дава, — пхэндём мэ.— Дэнте жэ вееро, — пхэндя ёй,  —	Танго тэ отдэс, — пхэндём мэ, подэи лакэ парно надрого вееро.   —	Так окэ тумэнгэ, соб тумэ тэ на жалискирэн, — пхэндя ёй, отрискирдя пороро э вееростыр и подыя мангэ.  Мэ лыём пороро и только якхэнца можындём тэ сыкавав capo пэскиро восторго. Мэ сомас на только весёло и довольно, — мэ сомас бахтало, мэ сомас лачедёскиро, мэ сомас на мэ, а саво-то напхувитко сушшество, на джины фуипэ и способно прэ екх кучипэ. Мэ гарадём пороро дрэ перчятка и сомас тэрдо, на могискири тэ отджяв латыр.   — Дыкхэнте, дадэс мангэна тэ кхэлэл, — пхэндя ёй мангэ и усыкадя прэ учи, статно лакирэ дадэскирэ-полковникоскири фигура, руповэ эполетэнца, саво тэрдо сыс дро удэра э хуланяса и ваврэ джювленца.   — Варенькэ, явэнте адарик, — ушундям амэ громко хуланякири глос дрэ брильянтово фероньерка и э елизаветинсконэ псикэнца.Варенька подгыя ко удэра, и мэ пал латэ.   —	Уракирэнте жэ, мири дрого, э дадэс тэ проджялпэ тумэнца. Нэ, яв адасаво куч, Пётро Владиславовичё, — мангья хуланы полковникос.  Варенькакиро дад сыс дрэван гожо, статно, учё и свежо пхуро. Муй лэстэ сыс дрэван румяно, э парнэ, á la Nicolas I подкхудэ вэнцэнца, парнэ жэ подлыджинэ ко вэнцы бакенбардэнца и загандлэ ангил вискэнца, и одоя жэ радостно улыбка, сыр и э чятэ, сыс дрэ лэскирэ блестяшшя якха и ушта. Стходо ёв сыс дрэван шукар, э буґлэ, набарвалэс убладэ орденэнца, выбанкирдэ пиро военно колынэса, зоралэ псикэнца и длэнгонэ, стройнонэ ґэрэнца. Ёв сыс воинско начальнико пхуранэ типоскиро служака николаёвсконэ выпровкаса.  Коли амэ подгыям ко удэра, полковнико отпхэндяпэ, ракири, со ёв забистырдя тэ кхэлэл, нэ уса-таки, саи, зачюрдыи прэ лево строка васт, вылыя шпага портупеятыр, отдыя ла услужливонэскэ тэрнэ манушэскэ и, уридя замшэво перчятка про право васт, — “трэбинэ capo пиро законо”, — саи пхэндя ёв, — лыя чякиро васт и тэрдыя дрэ оборотоскири четверть, дужакири такто.  Коли забашадя мазурочно мотиво, саво дужакирдяпэ, ёв муршканэс топниндя екхэ ґэраса, вычюрдыя вавир, и учи, грубо лэскири фигура то тихэс и плавно, то шумно и. бурно, подошвэнгирэ топотоса и ґэрой пирэ ґэрой, задвигиндяпэ пирэ зала. Грацыозно Варенькакири фигура гыя пашыл лэстэ, кэри шаги тыкныдыр или длэнгыдыр пэскирэнца тыкнэ, парнэ, атласнонэ ґэрорьенца. Сари зала дыкхья пал кажно паракиро движэниё... Мэ жэ на только камаибнаса, нэ восторжэннонэ умилениёса дыкхьём прэ лэндэ. Дрэван жэ мангэ покамнэпэ лэскирэ тыраха, обтырдынэ штрипкэнца — лаче опойкова тыраха, нэ на модна остронэ, а дрэван пхуранэ э штарэвэнглытконэ носкэнца и би каблукэнгиро. Ґалёв, о тыраха кэрдэ сыс батальононэ тырахариса. „Соб тэ вылыджяс и тэ урьявэс камаибнытконэ чя, ёв на кинэла модна тыраха, а носинэ домодельна", подуминдём мэ, и адалэ штарэвэнглытка тырахэнгирэ носки дрэван камнэпэ мангэ. Дыкхно сыс, со ёв коли-то кхэлдя шукар, нэ акана сыс пхаро, и ґэра ужэ на сыс адякэ упруга ваш сарэ одолэ гожа и сыга па савэ ёв камья тэ выкэр. Нэ ёв уса-таки шукар прогыя дуй круги. Коли жэ ёв, сыго ростходя ґэра, отэнчя скхэтанякирдя лэя и, хоть набут пхарэс, пыя прэ екх чянг, а ёй, саи поправиндя идя, сави ёв зацэпиндя, плавнэс прогыя пашыл лэстэ, сарэ шундлэс мардэ дро васта. Ёв зорьяса ґаздыяпэ про ґэра и камаибнаса обухтылдя э чя вастэнца пало кана и, чямудыя дро чекат, подлыджия ла кэ мэ, думискири, со мэ кхэлава ласа. Мэ пхэндём, со на мэ лакиро кавалеро.  — Нэ, уса екх, проджянпэ акана тумэ ласа, — пхэндя ёв, ласковэс саи и втхови шпага дрэ портупея.   Адякэ сы, со шпэраса пал екх вычёды э стэклатыр капля, capo адава вычивэлапэ барэ струенца, адякэ и дрэ миро ди камаибэ кэ Варенька освободиндя сари згарады дрэ миро ди камаибнытко способность. Мэ облавас одова моло capo свэто пэскирэ камаибнаса. Мэ камьём хуланя дрэ фероньерка, лакирэ елизоветинсконэ колынэса, и лакирэ ромэс и лакирэ гостей, и лакирэ дынарен, и инжэнерос Анисимовонэс, саво прэ мандэ росхолясыя. Ко дад жэ лакиро, лэскирэ кхэритконэ тырахэнца и ласковонэ, похожонэ прэ латэ, улыбкаса, мэ пириджиндём дро одова време саво-то восторжонно, нежно чювство.  Мазурка кончисалыя, хулая мангнэ гостен ко хабэ, нэ полковнико Б. отпхэндяпэ и пхэндя, со лэскэ трэбинэ атася злокоса тэ уштэс и простиндяпэ хуланца. Мэ страхандыём со и ла улыджяна, нэ ёй ачьяпэ э даса.   После хабэ мэ кхэлдём ласа кадриль. И, надыкхи про одова, со мэ сомас, сыр здэласпэ дрэван бахтало, мири бахт уса бария и бария. Амэ ничи на ракирдям ваш камаибэ! Мэ на пучьём ни ла, ни пэс дажэ ваш одова, камэл ли ёй ман. Мангэ ухтылдя и одова, со мэ камьём ла. И мэ дарандыём только екхэстыр, соб со-наяви тэ на хаскирэл мири бахт.   Коли мэ явьём кхэрэ, розуридёмпэ и подумискирдём ваш соибэ, мэ удыкхьём, со адава нашты. Мандэ дро васт сыс пороро лакирэ вееростыр и лакири перчятка, сави ёй дыя мангэ, гыи кхэрэ, коли бэстя дрэ карета, и мэ подтходём лакирэ да и отэнчя ла. Мэ дыкхьём прэ адалэ вешши и, на закэри якха, дыкхьём ла ангил пэстэ то дро одоя мэнта, коли ёй выкэдыи э дуе кавалерэндыр, уґалёла миро качество, и шунава лакири камлы глос, коли ёй ракирла: „Пхуткирибэ? аи?" и радостяса подэла мангэ васт, или коли пало скаминд пригубинэна бокало шампансконэса и тэлэчекатэстыр дыкхэла прэ мандэ ласкаюшшёнэ якхэнца. Нэ бутыр сарэстыр мэ дыкхава ла дрэ пара дадэса, коли ёй плавнэс двигинэпэ пашыл лэстэ и пхуткирибнаса и радостяса и пал пэстэ и пал лэстэ вздыкхэла прэ любуюшшёнэ зрителендэ, и мэ наками скхэтанякирава лэс и ла дрэ екх нежно умилённо чювство.  Джиндям амэ тоды екхджинэ покойнонэ пшалэса. Пшал на камья свэто и на ездиндя про балы, акана жэ готовиндяпэ ко кандидатско экзамено и лыджия само правильно джиибэн. Ёв сыс суто. Мэ подыкхьём прэ лэскиро утходо дрэ шэрандуны и заучякирдо жыко паш фланелёвонэ одеялоса шэро, и мангэ ачья камаибнытко танго лэс, танго пал одова, со ёв на джиндя и на розделиндя одоя бахт, сави мэ пиридживава. Крепостно амаро дынари Петрушка встретиндя ман момэляса и камья тэ помогискир мангэ тэ розурьявпэ, нэ мэ отмэкьём лэс. Лэскиро муй э соибнастыр спэнтындлэ балэнца сыкадыя мангэ камлэ трогательнонэса. Ками тэ на кэрав шумо, мэ про цыпки прогыём дрэ пэскири штуба и бэстём прэ пасибнытко. На, мэ сомас дрэван бахтало, мэ на могискирдём тэ совав. Пашыл адава мангэ сыс дрэван тато дро натоплена штубы, и мэ, на злыи мундиро, тихэс выгыём дрэ переднё, уридём шынель, отпхандём наружна удэра и выгэём прэ гаса.  Балостыр мэ угыём дро панжто мардо: пока догыём ко кхэр, побэстём кхэрэ, прогынэ инкэ дуй мардэ, адякэ со, коли мэ выгыём, ужэ сыс святло. Сыс само масленично дывэс: сыс тумано; прочярадо панеса ив биладыя про дрома, и сарэ крышэндыр капиндя. Джиндлэ Б. одова моло прэ фороскиро концо, пашыл бари фэлда, прэ екх концо савэскяро сыс гуляньё, а прэ вавир раклитко институто. Мэ прогыём амаро чючё переулко и выгыём прэ бари гаса, кай лынэ тэ встретинэнпэ и прэзал, и ломова каштэнца дро шлыты, савэ дорэснэ полозьенца жыко мостово. И грая, равномернэс качиндлэ тэло глянцовита дуги киндэ шэрэнца, и учякирдэ рогожэнца извозчики, гынэ дро барэ тыраха пашыл урда, и гасакирэ кхэра, савэ здынэпэ дро тумано дрэван ученца, — capo сыс мангэ дрэван камло и значительно.    Коли мэ выгыём прэ фэлда, кай сыс лэн-гиро кхэр, мэ удыкхьём дрэ лэскиро концо, со-то баро, кало и ушундём одотхыр флей-такирэ и барабаноскирэ звуки. Дро ило мандэ capo времё багандя и редкэс шундяпэ мазуркакиро мотиво. Нэ адава сыс сави-то вавир, холямы, налачи музыка.   „Со адава адасаво?" подуминдём мэ и пиро машкир, коли сомас фэлда, и пиро скользко дром гыём катыр шундлэпэ звуки. Прогыи шаги шэл, мэ палэ туманостыр лыём тэ роздыкхав бут калэ манушэн. „Ґалёв, хэладэ. Ґалёв, сыкляибэн", — подуминдём мэ и кхэтанэ фаурнариса, саво дро замакхло постын и фартука лыджия со-то и гыи пашыл мандэ, подгыя блискэдыр. Хэладэ дро калэ мундиры тэрдэ сыс дуе рядэнца екх ангил екхэстэ, рикири карэдыня кэ ґэрой, и на згыи штэтостыр. Палал лэндэ тэрдэ сыс барабаншшики и флейтшшики и на пириячьи кэрдэ уса одоя жэ накуч, визгливо мелодия.  — Со адава ёнэ кэрна? — пучьём мэ э фаурнаристэ, саво тэрдыя пашыл мандэ.  — Карахаёс традэна пало прастыбэ, — холямэс пхэндя фаурнари, дыкхи дро дуратуно рядэнгиро концо.    Мэ лыём тэ дыкхав одорик и удыкхьём машкир ряды со-то страшно, саво гыя кэ мэ.Одова кон гыя кэ мэ сыс нанго жыко кустык: мануш, припхандло ко карэдыня дуе хэладэнгирэ, савэ лыджинэ лэс. Пашыл лэстэ гыя учё военно дрэ шынель и нарто, фигура савэскири сыкадыя мангэ джындляса. Трэнскири сарэ трупоса, гыи ґэрэнца пиро розбиладо ив, наказуемо, тэло марибэна, савэ пэрэнас прэ лэстэ дуе стронэндыр, гыя кэ мэ. Ёв то пэрэлас палэ и тоды унтер-офицэры, савэ лыджинэ лэс пало карэдыня, чэладэ лэс дро англыпэ, а коли пэрлас дро англыпэ, то унтер-офицэры, урикири лэс соб тэ на пэрэл, тырдынэ палэ. И на отачи лэстыр, гыя зоралэ, подрагиваюшшёнэ походкаса учё военно. Адава сыс лакиро дад, пэскирэ лолэ чямьенца и парнэ вэнсцнца и бакенбардэнца.  Кажнонэ ударостыр наказуемо, сыр бы удивисалыи, порисёлас бриндытконэ э менькатыр муеса дрэ одоя строна, савьятыр пыя ударо, и, вытхови стходэ парнэ данда ракирдя савэ-то уса екх и одолэ лава. Только коли ёв сыс дрэван надур, мэ росшундём адалэ лава. Ёв на ракирдя, а рундя: „Пшалорэ, пожалискирэнте. Пшалорэ, пожалискирэнте". Нэ о пшалорэ на жалискирдэ, и коли ёнэ подгынэ кэ мэ, мэ удыкхьём, сыр хэладо, саво тэрдо сыс ангил мандэ решытельнэс выгыя шаго ангил и шоленца ґаздыи кашт, зоралэс пэкадя лэса пиро думо карахаёс. Карахаё пыя дро англуй, нэ унтер-офицэры урикирдэ лэс, и адасаво жэ ударо пыя прэ лэстэ ваврэ стронатыр, и отэнчя адалатыр, и отэнчя одолатыр... Полковнико гыя пашыл и, дыкхи то пэскэ тэло ґэра, то прэ одолэстэ савэс мардэ, втырдыя дрэ пэстэ фано, розпхурдыи чямья, и насыго вымэки лэс пирдал откэрдо ушт. Коли шэствиё прогыя одова штэто, кай мэ сомас тэрдо, мэ удыкхьём машкир ряды одолэскиро думо, савэс мардэ. Адава сыс со-то адасаво пёстро, киндо, лоло, наестественно, со мэ на патяндыём, соб адава сыс манушэскиро трупо.   —	А дэвлалэ, — проракирдя пашыл мандэ фаурнари.   Шэствиё лыя тэ дурьёл. Уса адякэ жэ пынэ дуе стронэндыр удары прэ манушэстэ, саво корчиндяпэ дукхатыр и пэрлас, и уса адякэ жэ мардэ барабаны и дэлас шоля флейта, и уса адякэ жэ зоралэ шагоса гыя учи шукар стходы полковникоскири фигура пашыл манушэстэ савэс мардэ. Нэ екхатыр полковнико тэрдыя и сыгэс подгыя кэ екх э хэладэндыр.   —	Мэ тут помакхава, — ушундём мэ лэскири холямы глос. — Лэса тэ макхэс? Лэса?   И мэ дыкхьём, сыр ёв пэскирэ зоралэ вастэса дрэ замшэво перчятка мардя пиро муй пиритрашадэс набарэ, бизорьякирэ хэладэс пал одова со ёв накя зоралэс пэкадя пэскирэ каштэса пиро лоло карахаёскиро думо.  — Тэ подэн свежа шпицрутены! — дыя ёв годлы, и удыкхья ман. Кэри вид о, со ёв на джинэл ман, ёв дрэван холямэс сыгыдыр отрисия. Мангэ сыс жыко одова ладжяво, со на джины, карик тэ дыкхав, сыр хай мэ сомас уличёно дро само ладжяибнытко поступко, мэ обмэкьём якха и сыгыдыр гыём кхэрэ. Capo дром дро кана мандэ то мардэ барабанно дробь и дыя шоля флейта, то шундлэпэ лава: „Пшалорэ, пожалискирэнте", то мэ шундём холямы полковникоскири глос, сави дыя годлы: „Лэса тэ макхэс? Лэса?" А машкир адава про ило сыс физическо мэнька, сави догыя жыко чядыпэ и мэ бут молы тэрдёвавас. И мангэ здэласпэ, со окэ-окэ ман вырискирла сарэ одолэ ужасоса, саво вгыя дрэ мандэ со мэ дыкхьём. На рипирава, сыр мэ докэдыёмпэ кхэрэ и пасиём. Нэ только лыём тэ засовав, ушундём и удыкхьём отэнчя capo и ухтём.   „Ґалёв, ёв со-то джинэл адасаво, со мэ на джином", подуминдём мэ ваш полковникоскэ. „Коли бы мэ тэ джинав одова, со ёв джинэл, мэ бы полавас и одова, со мэ дыкхьём и адава на мэнчинэс ман". Нэ, кицы мэ на думиндём, мэ на можындём тэ полав одова, со джинэл полковнико, и засутём только кэ бельвель, и то только после одова, сыр гыём ко приятелё и матыём лэса.Сож тумэ думинэна, со мэ одова моло кэрдём, со то, со мэ дыкхьём, сыс накуч рэндо? Никицы. „Коли адава кэрдяпэ адасавэ патяибнаса и приґалёласпэ сарэнца, со адава трэби, то ёнэ джиндлэ со-то адасаво, со мэ на джиндём", думиндём мэ и камьём тэ уґалёвав адава. Нэ кицы на камьём — и отэнчя на можындём тэ уґалёвав адава. А на уґалёви, на можындём тэ джяв дрэ военно служба, сыр камьём ґарыдыр, и на только на служиндём дрэ военно, нэ никай на служындём и никарик, сыр дыкхэна, на годиндёмпэ.  — Нэ, адава амэ джинас, сыр тумэ никарик на годиндлэпэ, — пхэндя екх амэндыр. — Пхэнэнте фэдыр, кицы бы мануша никарик на годинэнаспэ, колиб тумэн тэ на явэл.  — Нэ, адава дрэван нагодьваро, — сарэ илэстыр пхэндя Ивано Васильевичё.— Нэ, а камаибэ со? — пучьям амэ.  — Камаибэ? Камаибэ адалэ дывэсэстыр лыя тэ шылёл. Коли ёй, сыр адава чястэс сыс ласа, улыбкаса про муй, задумискирласпэ, мэ екхатыр взрипиравас полковникос прэ плотшадь, и мангэ ачелас сыр-то нашукар, и мэ редкэдыр лыём тэ дыкхавпэ ласа. И камаибэ адякэ и згыя ни прэ со. — Так акэ савэ сы рэнды и состыр пирипарувэлапэ и джяла capo джиибэн манушэскиро. А тумэ ракирэна, — закончискирдя ёв.